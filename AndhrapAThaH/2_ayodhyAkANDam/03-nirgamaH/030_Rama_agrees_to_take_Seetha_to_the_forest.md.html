<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-030-Vanagama_Naanugnaa.mp3" type="audio/mpeg"></audio></div><div style="padding:0.5em;flex: 1 1 auto;overflow-y:auto;"><br>
<br>
<br>
सान्त्व्यमानातुरामेणमैथिलीजनकात्मजा।<br>
वनवासनिमित्तायभर्तारमिदमब्रवीत्॥2.30.1॥<br>
सातमुत्तमसंविग्नासीताविपुलवक्षसम्।<br>
प्रणयाच्चाभिमानाच्चपरिचिक्षेपराघवम्॥2.30.2॥<br>
किंत्वाऽमन्यतवैदेहःपितामेमिथिलाधिपः।<br>
रामजामातरंप्राप्यस्त्रियंपुरुषविग्रहम्॥2.30.3॥<br>
अनृतंबतलोकोऽयमज्ञानाद्यद्धिवक्ष्यति।<br>
तेजोनास्तिपरंरामेतपतीवदिवाकरे॥2.30.4॥<br>
किंहिकृत्वाविषण्णस्त्वंकुतोवाभयमस्तिते।<br>
यत्परित्यक्तुकामस्त्वंमामनन्यपरायणाम्॥2.30.5॥<br>
द्युमत्सेनसुतंवीरसत्यवन्तमनुव्रताम्।<br>
सावित्रीमिवमांविद्धित्वमात्मवशवर्तिनीम्॥2.30.6॥<br>
नत्वहंमनसाप्यन्यंद्रष्टास्मित्वदृतेऽनघ।<br>
त्वयाराघवगच्छेयंयथान्याकुलपांसनी॥2.30.7॥<br>
स्वयंतुभार्यांकौमारींचिरमध्युषितांसतीम्।<br>
शैलूषइवमांरामपरेभ्योदातुमिच्छसि॥2.30.8॥<br>
यस्यपथ्यंचरामात्थयस्यचार्थेऽवरुद्ध्यसे।<br>
त्वंतस्यभववश्यश्चविधेयश्चसदानघ॥2.30.9॥<br>
समामनादायवनंनत्वंप्रस्थातुमर्हसि।<br>
तपोवायदिवाऽरण्यंस्वर्गोवामेसहत्वया॥2.30.10॥<br>
नचमेभवितातत्रकश्चित्पथिपरिश्रमः।<br>
पृष्ठतस्तवगच्छन्त्याविहारशयनेष्विव॥2.30.11॥<br>
कुशकाशशरेषीकायेचकण्टकिनोद्रुमाः।<br>
तूलाजिनसमस्पर्शामार्गेममसहत्वया॥2.30.12॥<br>
महावातसमुद्धूतंयन्मामपकरिष्यति।<br>
रजोरमणतन्मन्येपरार्द्ध्यमिवचन्दनम्॥2.30.13॥<br>
शाद्वलेषुयथाशिश्येवनान्तेवनगोचर।<br>
कुथास्तरणतल्पेषुकिंस्यात्सुखतरंततः॥2.30.14॥<br>
पत्रंमूलंफलंयत्त्वमल्पंवायदिवाबहु।<br>
दास्यसिस्वयमाहृत्यतन्मेऽमृतरसोपमम्॥2.30.15॥<br>
नमातुर्नपितुस्तत्रस्मरिष्यामिनवेश्मनः।<br>
आर्त्तवान्युपभुञ्जानापुष्पाणिचफलानिच॥2.30.16॥<br>
नचतत्रगतःकिञ्चिद्द्रष्टुमर्हसिविप्रियम्।<br>
मत्कृतेनचतेशोकोनभविष्यामिदुर्भरा॥2.30.17॥<br>
यस्त्वयासहसस्वर्गोनिरयोयस्त्वयाविना।<br>
इतिजानन्परांप्रीतिंगच्छराममयासह॥2.30.18॥<br>
अथमामेवमव्यग्रांवनंनैवनयिष्यसि।<br>
विषमद्यैवपास्यामिमाविशंद्विषतांवशम्॥2.30.19॥<br>
पश्चादपिहिदुःखेनममनैवास्तिजीवितम्।<br>
उज्झितायास्त्वयानाथतदैवमरणंवरम्॥2.30.20॥<br>
इमंहिसहितुंशोकंमुहूर्त्तमपिनोत्सहे।<br>
किंपुनर्दशवर्षाणित्रीणिचैकंचदुःखिता॥2.30.21॥<br>
इतिसाशोकसन्तप्ताविलप्यकरुणंबहु।<br>
चुक्रोशपतिमायस्ताभृशमालिङ्ग्यसस्वरम्॥2.30.22॥<br>
साविद्धाबहुभिर्वाक्यैर्दिग्धैरिवगजाङ्गना।<br>
चिरसन्नियतंबाष्पंमुमोचाग्निमिवारणिः॥2.30.23॥<br>
तस्याःस्फटिकसङ्काशंवारिसन्तापसम्भवम्।<br>
नेत्राभ्यांपरिसुस्रावपङ्कजाभ्यामिवोदकम्॥2.30.24॥<br>
तच्चैवामलचन्द्राभंमुखमायतलोचनम्।<br>
पर्यशुष्यतबाष्पेणजलोद्धृतमिवाम्बुजम्॥2.30.25॥<br>
तांपरिष्वज्यबाहुभ्यांविसंज्ञामिवदुःखिताम्।<br>
उवाचवचनंरामःपरिविश्वासयंस्तदा॥2.30.26॥<br>
नदेवितवदुःखेनस्वर्गमप्यभिरोचये।<br>
नहिमेऽस्तिभयंकिञ्चित्स्वयम्भोरिवसर्वतः॥2.30.27॥<br>
तवसर्वमभिप्रायमविज्ञायशुभानने।<br>
वासंनरोचयेऽरण्येशक्तिमानपिरक्षणे॥2.30.28॥<br>
यत्सृष्टासिमयासार्द्धंवनवासायमैथिलि।<br>
नविहातुंमयाशक्याकीर्तिरात्मवतायथा॥2.30.29॥<br>
धर्मस्तुगजनासोरुसद्भिराचरितःपुरा।<br>
तंचाहमनुवर्त्तेऽद्ययथासूर्यंसुवर्चला॥2.30.30॥<br>
नखल्वहंनगच्छेयंवनंजनकनन्दिनि।<br>
वचनंतन्नयतिमांपितुःसत्योपबृंहितम्॥2.30.31॥<br>
एषधर्मस्तुसुश्रोणिपितुर्मातुश्चवश्यता।<br>
अतश्चतंव्यतिक्रम्यनाहंजीवितुमुत्सहे॥2.30.32॥<br>
अस्वाधीनंकथंदैवंप्रकारैरभिराध्यते।<br>
स्वाधीनंसमतिक्रम्यमातरंपितरंगुरुम्॥2.30.33॥<br>
यत्त्रयंतत्त्रयोलोकाःपवित्रंतत्समंभुवि।<br>
नान्यदस्तिशुभापाङ्गेतेनेदमभिराध्यते॥2.30.34॥<br>
नसत्यंदानमानौवानयज्ञाश्चाप्तदक्षिणाः।<br>
तथाबलकराःसीतेयथासेवापितुर्हिता॥2.30.35॥<br>
स्वर्गोधनंवाधान्यंवाविद्याःपुत्राःसुखानिच।<br>
गुरुवृत्त्यनुरोधेननकिञ्चिदपिदुर्ल्लभम्॥2.30.36॥<br>
देवगन्धर्वगोलोकान्ब्रह्मलोकांस्तथानराः।<br>
प्राप्नुवन्तिमहात्मानोमातापितृपरायणाः॥2.30.37॥<br>
समापितायथाशास्तिसत्यधर्मपथेस्थितः।<br>
तथावर्त्तितुमिच्छामिसहिधर्मःसनातनः॥2.30.38॥<br>
ममसन्नामतिःसीतेत्वांनेतुंदण्डकावनम्।<br>
वसिष्यामीतिसात्वंमामनुयातुंसुनिश्चिता॥2.30.39॥<br>
साहिसृष्टानवद्याङ्गीवनायमदिरेक्षणे।<br>
अनुगच्छस्वमांभीरुसहधर्मचरीभव॥2.30.40॥<br>
सर्वथासदृशंसीतेममस्वस्यकुलस्यच।<br>
व्यवसायमतिक्रान्ताकान्तेत्वमतिशोभनम्॥2.30.41॥<br>
आरभस्वशुभश्रोणिवनवासक्षमाःक्रियाः।<br>
नेदानींत्वदृतेसीतेस्वर्गोऽपिममरोचते॥2.30.42॥<br>
ब्राह्मणेभ्यश्चरत्नानिभिक्षुकेभ्यश्चभोजनम्।<br>
देहिचाशंसमानेभ्यःसन्त्वरस्वचमाचिरम्॥2.30.43॥<br>
भूषणानिमहार्हाणिवरवस्त्राणियानिच।<br>
रमणीयाश्चयेकेचित्क्रीडार्थाश्चाप्युपस्कराः॥2.30.44॥<br>
शयनीयानियानानिममचान्यानियानिच।<br>
देहिस्वभृत्यवर्गस्यब्राह्मणानामनन्तरम्॥2.30.45॥<br>
अनुकूलंतुसाभर्तुर्ज्ञात्वागमनमात्मनः।<br>
क्षिप्रंप्रमुदितादेवीदातुमेवोपचक्रमे॥2.30.46॥<br>
ततःप्रहृष्टाप्रतिपूर्णमानसायशस्विनीभर्तुरवेक्ष्यभाषितम्।<br>
धनानिरत्नानिचदातुमङ्गनाप्रचक्रमेधर्मभृतांमनस्विनी॥2.30.47॥</div></div><script>ac.playbackRate=0.5</script></body>
</html>