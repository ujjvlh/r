<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;">
<audio controls playb id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-105-Ramam_Prathi_Bharathasya_Pradhanaa.mp3" type="audio/mpeg"></audio><br>
<br>
ततःपुरुषसिंहानांवृतानांतैःसुहृद्गणैः।<br>
शोचतामेवरजनीदुःखेनव्यत्यवर्त्तत॥2.105.1॥<br>
रजन्यांसुप्रभातायांभ्रातरस्तेसुहृद्वृताः।<br>
मन्दाकिन्यांहुतंजप्यंकृत्वाराममुपागमन्॥2.105.2॥<br>
तूष्णींतेसमुपासीनानकश्चित्किञ्चिदब्रवीत्।<br>
भरतस्तुसुहृन्मध्येरामंवचनमब्रवीत्॥2.105.3॥<br>
सान्त्वितामामिकामातादत्तंराज्यमिदंमम।<br>
तद्ददामितवैवाहंभुङ्क्ष्वराज्यमकण्टकम्॥2.105.4॥<br>
महतेवाम्बुवेगेनभिन्नःसेतुर्जलागमे।<br>
दुरावारंत्वदन्येनराज्यखण्डमिदंमहत्॥2.105.5॥<br>
गतिंखरइवाश्वस्यतार्क्ष्यस्येवपतत्त्रिणः।<br>
अनुगन्तुंनशक्तिर्मेगतिंतवमहीपते॥2.105.6॥<br>
सुजीवंनित्यशस्तस्ययःपरैरुपजीव्यते।<br>
रामतेनतुदुर्जीवंयःपरानुपजीवति॥2.105.7॥<br>
यथातुरोपितोवृक्षःपुरुषेणविवर्द्धितः।<br>
ह्रस्वकेनदुरारोहोरूढस्कन्धोमहाद्रुमः॥2.105.8॥<br>
सयथापुष्पितोभूत्वाफलानिनविदर्शयेत्।<br>
सतांनानुभवेत्प्रीतिंयस्यहेतोःप्ररोपितः॥2.105.9॥<br>
एषोपमामहाबाहोतमर्थंवेत्तुमर्हसि।<br>
यदित्वमस्मान्वृषभोभर्त्ताभृत्यान्नशाधिहि॥2.105.10॥<br>
श्रेणयस्त्वांमहाराजपश्यन्त्वग्र्याश्चसर्वशः।<br>
प्रतपन्तमिवादित्यंराज्येस्थितमरिन्दमम्॥2.105.11॥<br>
तवाऽनुयानेकाकुत्स्थमत्तानर्दन्तुकुञ्जराः।<br>
अन्तःपुरगतानार्योनन्दन्तुसुसमाहिताः॥2.105.12॥<br>
तस्यसाध्वित्यमन्यन्तनागराविविधाजनाः।<br>
भरतस्यवचःश्रुत्वारामंप्रत्यनुयाचतः॥2.105.13॥<br>
तमेवंदुःखितंप्रेक्ष्यविलपन्तंयशस्विनम्।<br>
रामःकृतात्माभरतंसमाश्वासयदात्मवान्॥2.105.14॥<br>
नात्मनःकामकारोऽस्तिपुरुषोऽयमनीश्वरः।<br>
इतश्चेतरतश्चैनंकृतान्तःपरिकर्षति॥2.105.15॥<br>
सर्वेक्षयान्तानिचयाःपतनान्ताःसमुच्छ्रयाः।<br>
संयोगाविप्रयोगान्तामरणान्तंचजीवितम्॥2.105.16॥<br>
यथाफलानांपक्वानांनान्यत्रपतनाद्भयम्।<br>
एवंनरस्यजातस्यनान्यत्रमरणाद्भयम्॥2.105.17॥<br>
यथागारंदृढस्थूणंजीर्णंभूत्वाऽवसीदति।<br>
तथैवसीदन्तिनराजरामृत्युवशङ्गताः॥2.105.18॥<br>
अत्येतिरजनीयातुसानप्रतिनिवर्त्तते।<br>
यात्येवयमुनापूर्णासमुद्रमुदकाकुलम्॥2.105.19॥<br>
अहोरात्राणिगच्छन्तिसर्वेषांप्राणिनामिह।<br>
आयूंषिक्षपयन्त्याशुग्रीष्मेजलमिवांशवः॥2.105.20॥<br>
आत्मानमनुशोचत्वंकिमन्यमनुशोचसि।<br>
आयुस्तेहीयतेयस्यस्थितस्यचगतस्यच॥2.105.21॥<br>
सहैवमृत्युर्व्रजतिसहमृत्युर्निषीदति।<br>
गत्वासुदीर्घमध्वानंसहमृत्युर्निवर्तते॥2.105.22॥<br>
गात्रेषुवलयःप्राप्ताःश्वेताश्चैवशिरोरुहाः।<br>
जरयापुरुषोजीर्णःकिंहिकृत्वाप्रभावयेत्॥2.105.23॥<br>
नन्दन्त्युदितआदित्येनन्दन्त्यस्तमितेरवौ।<br>
आत्मनोनावबुध्यन्तेमनुष्याजीवितक्षयम्॥2.105.24॥<br>
हृष्यन्त्यृतुमखंदृष्ट्वानवंनवमिहागतम्।<br>
ऋतूनांपरिवर्त्तेनप्राणिनांप्राणसंक्षयः॥2.105.25॥<br>
यथाकाष्ठंचकाष्ठंचसमेयातांमहार्णवे।<br>
समेत्यचव्यपेयातांकालमासाद्यकञ्चन॥2.105.26॥<br>
एवंभार्याश्चपुत्राश्चज्ञातयश्चघनानिच।<br>
समेत्यव्यवधावन्तिध्रुवोह्येषांविनाभवः॥2.105.27॥<br>
नात्रकश्चिद्यथाभावंप्राणीसमभिवर्त्तते।<br>
तेनतस्मिन्नसामर्थ्यंप्रेतस्यास्त्यनुशोचतः॥2.105.28॥<br>
यथाहिसार्थंगच्छन्तंब्रूयात्कश्चित्पथिस्थितः।<br>
अहमप्यागमिष्यामिपृष्ठतोभवतामिति॥2.105.29॥<br>
एवंपूर्वैर्गतोमार्गःपितृपैतामहोध्रुवः।<br>
तमापन्नःकथंशोचेद्यस्यनास्तिव्यतिक्रमः॥2.105.30॥<br>
वयसःपतमानस्यस्रोतसोवाऽनिवर्तिनः।<br>
आत्मासुखेनियोक्तव्यःसुखभाजःप्रजाःस्मृताः॥2.105.31॥<br>
धर्मात्मासशुभैःकृत्स्नैःक्रतुभिश्चाप्तदक्षिणैः।<br>
धूतपापोगतःस्वर्गंपितानःपृथिवीपतिः॥2.105.32॥<br>
भृत्यानांभरणात्सम्यक्प्रजानांपरिपालनात्।<br>
अर्थादानाच्चधर्मेणपितानस्त्रिदिवंगतः॥2.105.33॥<br>
कर्मभिस्तुशुभैरिष्टैःक्रतुभिश्चाप्तदक्षिणैः।<br>
स्वर्गंदशरथःप्राप्तःपितानःपृथिवीपतिः॥2.105.34॥<br>
इष्ट्वाबहुविधैर्यज्ञैर्भोगांश्चावाप्यपुष्कलान्।<br>
उत्तमंचायुरासाद्यस्वर्गतःपृथिवीपतिः॥2.105.35॥<br>
आयुरुत्तममासाद्यभोगानपिचराघवः।<br>
सनशोच्यःपितातातःस्वर्गतःसत्कृतःसताम्॥2.105.36॥<br>
सजीर्णंमानुषंदेहंपरित्यज्यपिताहिनः।<br>
दैवीमृद्धिमनुप्राप्तोब्रह्मलोकविहारिणीम्॥2.105.37॥<br>
तंतुनैवंविधःकश्चित्प्राज्ञःशोचितुमर्हति।<br>
तद्विधोयद्विधश्चापिश्रुतवान्बुद्धिमत्तरः॥2.105.38॥<br>
एतेबहुविधाःशोकाविलापरुदितेतथा।<br>
वर्जनीयाहिधीरेणसर्वावस्थासुधीमता॥2.105.39॥<br>
सस्वस्थोभवमाशोचीर्यात्वाचावसतांपुरीम्।<br>
तथापित्रानियुक्तोऽसिवशिनावदतांवर॥2.105.40॥<br>
यत्राहमपितेनैवनियुक्तःपुण्यकर्मणा।<br>
तत्रैवाहंकरिष्यामिपितुरार्य्यस्यशासनम्॥2.105.41॥<br>
नमयाशासनंतस्यत्यक्तुंन्याय्यमरिन्दम।<br>
तत्त्वयापिसदामान्यंसवैबन्धुःसनःपिता॥2.105.42॥<br>
तद्वचःपितुरेवाहंसम्मतंधर्मचारिणः।<br>
कर्मणापालयिष्यामिवनवासेनराघव॥2.105.43॥<br>
धीर्मिकेणानृशंसेननरेणगुरुवर्त्तिना।<br>
भवितव्यंनरव्याघ्रपरलोकंजिगीषता॥2.105.44॥<br>
आत्मानमनुतिष्ठत्वंस्वभावेननरर्षभ।<br>
निशाम्यतुशुभंवृत्तंपितुर्दशरथस्यनः॥2.105.45॥<br>
इत्येवमुक्त्वावचनंमहात्मापितुर्निदेशप्रतिपालनार्थम्।<br>
यवीयसंभ्रातरमर्थवच्चप्रभुर्मुहूर्ताद्विररामरामः॥2.105.46॥<script>ac.playbackRate=0.5</script>