<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;flex-direction: column;"><input type="range" min="0" max="100" value="50" id="slider" oninput="ac.playbackRate=0.5+parseInt(slider.value)/200"></input><br><div style="display:flex;flex-direction:row;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-086-Guhena_Rama_Vruththantha_Kathanam.mp3" type="audio/mpeg"></audio></div></div><div style="padding:0.5em;flex: 1 1 auto;overflow-y:auto;"><br>
<br>
आचचक्षेऽथसद्भावंलक्ष्मणस्यमहात्मनः।<br>
भरतायाप्रमेयायगुहोगहनगोचरः॥2.86.1॥<br>
तंजाग्रतंगुणैर्युक्तंशरचापासिधारिणम्।<br>
भ्रातृगुप्त्यर्थमत्यन्तमहंलक्ष्मणमब्रुवम्॥2.86.2॥<br>
इयंतातसुखाशय्यात्वदर्थमुपकल्पिता।<br>
प्रत्याश्वसिहिशेष्वास्यांसुखंराघवनन्दन॥2.86.3॥<br>
उचितोऽयंजनःसर्वोदुःखानांत्वंसुखोचितः।<br>
धर्मात्मंस्तस्यगुप्त्यर्थंजागरिष्यामहेवयम्॥2.86.4॥<br>
नहिरामात्प्रियतरोममास्तिभुविकश्चन।<br>
मोत्सुकोभूर्ब्रवीम्येतदप्यसत्यंतवाग्रतः॥2.86.5॥<br>
अस्यप्रसादादाशंसेलोकेऽस्मिन्सुमहद्यशः।<br>
धर्मावाप्तिंचविपुलामर्थावाप्तिंचकेवलाम्॥2.86.6॥<br>
सोऽहंप्रियसखंरामंशयानंसहसीतया।<br>
रक्षिष्यामिधनुष्पाणिःसर्वैःस्वैर्ज्ञातिभिःसह॥2.86.7॥<br>
नहिमेऽविदितंकिञ्चिद्वनेऽस्मिंश्चरतःसदा।<br>
चतुरङ्गंह्यपिबलंप्रसहेमवयंयुधि॥2.86.8॥<br>
एवमस्माभिरुक्तेनलक्ष्मणेनमहात्मना।<br>
अनुनीतावयंसर्वेधर्ममेवानुपश्यता॥2.86.9॥<br>
कथंदाशरथौभूमौशयानेसहसीतया।<br>
शक्यानिद्रामयालब्धुंजीवितंवासुखानिवा॥2.86.10॥<br>
योनदेवासूरैःसर्वैःशक्यःप्रसहितुंयुधि।<br>
तंपश्यगुहसंविष्टंतृणेषुसहसीतया॥2.86.11॥<br>
महतातपसालब्धोविविधैश्चपरिश्रमैः।<br>
एकोदशरथस्यैषपुत्रःसदृशलक्षणः॥2.86.12॥<br>
अस्मिन्प्रव्राजितेराजानचिरंवर्त्तयिष्यति।<br>
विधवामेदिनीनूनंक्षिप्रमेवभविष्यति॥2.86.13॥<br>
विनद्यसुमहानादंश्रमेणोपरताःस्त्रियः।<br>
निर्घोषोपरतंनूनमद्यराजनिवेशनम्॥2.86.14॥<br>
कौसल्याचैवराजाचतथैवजननीमम।<br>
नाशंसेयदिजीवेयुःसर्वेतेशर्वरीमिमाम्॥2.86.15॥<br>
जीवेदपिचमेमाताशत्रुघ्नस्यान्ववेक्षया।<br>
दुःखितायातुकौसल्यावीरसूर्विनशिष्यति॥2.86.16॥<br>
अतिक्रान्तमतिक्रान्तमनवाप्यमनोरथम्।<br>
राज्येराममनिक्षिप्यपितामेविनशिष्यति॥2.86.17॥<br>
सिद्धार्थाःपितरंवृत्तंतस्मिन्कालेह्युपस्थिते।<br>
प्रेतकार्येषुसर्वेषुसंस्करिष्यन्तिभूमिपम्॥2.86.18॥<br>
रम्यचत्वरसंस्थानांसुविभक्तमहापथाम्।<br>
हर्म्यप्रासादसम्पन्नांसर्वरत्नविभूषिताम्॥2.86.19॥<br>
गजाश्वरथसम्बाधांतूर्यनादविनादिताम्।<br>
सर्वकल्याणसम्पूर्णांहृष्टपुष्टजनाकुलाम्॥2.86.20॥<br>
आरामोद्यानसम्पूर्णांसमाजोत्सवशालिनीम्।<br>
सुखिताविचरिष्यन्तिराजधानींपितुर्मम॥2.86.21॥<br>
अपिसत्यप्रतिज्ञेनसार्द्धंकुशलिनावयम्।<br>
निवृत्तेसमयेह्यस्मिन्सुखिताःप्रविशेमहि॥2.86.22॥<br>
परिदेवयमानस्यतस्यैवंसुमहात्मनः।<br>
तिष्ठतोराजपुत्रस्यशर्वरीसाऽत्यवर्त्तत॥2.86.23॥<br>
प्रभातेविमलेसूर्येकारयित्वाजटावुभौ।<br>
अस्मिन्भागीरथीतीरेसुखंसन्तारितौमया॥2.86.24॥<br>
जटाधरौतौद्रुमचीरवाससौमहाबलौकुञ्जरयूथपोपमौ।<br>
वरेषुचापासिधरौपरन्तपौव्यवेक्षमाणौसहसीतयागतौ॥2.86.25॥</div></div><script>ac.playbackRate=0.5+parseInt(slider.value)/200</script></body>
</html>