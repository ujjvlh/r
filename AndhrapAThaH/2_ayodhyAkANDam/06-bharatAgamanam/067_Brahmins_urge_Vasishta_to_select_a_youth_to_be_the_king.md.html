<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;">
<audio controls playb id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-067-Arajaka_Desha_Varnanam.mp3" type="audio/mpeg"></audio><br>
<br>
<br>
आक्रन्दितनिरानन्दासास्रकण्ठजनाकुला।<br>
अयोध्यायामवततासाव्यतीयायशर्वरी॥2.67.1॥<br>
व्यतीतायांतुशर्वर्यामादित्यस्योदयेततः।<br>
समेत्यराजकर्तारःसभामीयुर्द्विजातयः॥2.67.2॥<br>
मार्कण्डेयोऽथमौद्गल्योवामदेवश्चकाश्यपः।<br>
कात्यायनोगौतमश्चजाबालिश्चमहायशाः॥2.67.3॥<br>
एतेद्विजाःसहामात्यैःपृथग्वाचमुदीरयन्।<br>
वसिष्ठमेवाभिमुखाःश्रेष्ठंराजपुरोहितम्॥2.67.4॥<br>
अतीताशर्वरीदुःखंयानोवर्षशतोपमा।<br>
अस्मिन्पञ्चत्वमापन्नेपुत्रशोकेनपार्थिवे॥2.67.5॥<br>
स्वर्गतश्चमहाराजोरामश्चारण्यमाश्रितः।<br>
लक्ष्मणश्चापितेजस्वीरामेणैवगतःसह॥2.67.6॥<br>
उभौभरतशत्रुघ्नौकैकयेषुपरन्तपौ।<br>
पुरेराजगृहेरम्येमातामहनिवेशने॥2.67.7॥<br>
इक्ष्वाकूणामिहाद्यैवकश्चिद्राजाविधीयताम्।<br>
अराजकंहिनोराष्ट्रंनविनाशमवाप्नुयात्॥2.67.8॥<br>
नाराजकेजनपदेविद्युन्मालीमहास्वनः।<br>
अभिवर्षतिपर्जन्योमहींदिव्येनवारिणा॥2.67.9॥<br>
नाराजकेजनपदेबीजमुष्टिःप्रकीर्यते।<br>
नाराजकेपितुःपुत्रोभार्यावावर्ततेवशे॥2.67.10॥<br>
नाराजकेधनंचास्तिनास्तिभार्याप्यराजके।<br>
इदमत्याहितंचान्यत्कुतःसत्यमराजके॥2.67.11॥<br>
नाराजकेजनपदेकारयन्तिसभांनराः।<br>
उद्यानानिचरम्याणिहृष्टाःपुण्यगृहाणिच॥2.67.12॥<br>
नाराजकेजनपदेयज्ञशीलाद्विजातयः।<br>
सत्त्राण्यन्वासतेदान्ताब्राह्मणाःसंशितव्रताः॥2.67.13॥<br>
नाराजकेजनपदेमहायज्ञेषुयज्वनः।<br>
ब्राह्मणावसुसम्पन्नाविसृजन्त्याप्तदक्षिणाः॥2.67.14॥<br>
नाराजकेजनपदेप्रभूतनटनर्तकाः।<br>
उत्सवाश्चसमाजाश्चवर्धन्तेराष्ट्रवर्धनाः॥2.67.15॥<br>
नाराजकेजनपदेसिद्धार्थाव्यवहारिणः।<br>
कथाभिरनुज्यन्तेकथाशीलाःकथाप्रियैः॥2.67.16॥<br>
नाराजकेजनपदेउद्यानानिसमागताः।<br>
सायाह्नेक्रीडितुंयान्तिकुमार्योहेमभूषिताः॥2.67.17॥<br>
नाराजकेजनपदेवाहनैःशीघ्रगामिभिः।<br>
नरानिर्यान्त्यरण्यानिनारीभिःसहकामिनः॥2.67.18॥<br>
नाराजकेजनपदेधनवन्तःसुरक्षिताः।<br>
शेरतेविवृतद्वाराःकृषिगोरक्षजीविनः॥2.67.19॥<br>
नाराजकेजनपदेबद्धघण्टाविषाणिनः।<br>
अटन्तिराजमार्गेषुकुञ्जराःषष्टिहायनाः॥2.67.20॥<br>
नाराजकेजनपदेशरान्सततमस्यताम्।<br>
श्रूयतेतलनिर्घोषइष्वस्त्राणामुपासने॥2.67.21॥<br>
नाराजकेजनपदेवणिजोदूरगामिनः।<br>
गच्छन्तिक्षेममध्वानंबहुपण्यसमाचिताः॥2.67.22॥<br>
नाराजकेजनपदेचरत्येकचरोवशी।<br>
भावयन्नात्मनात्मानंयत्रसांयगृहोमुनिः॥2.67.23॥<br>
नाराजकेजनपदेयोगक्षेमंप्रवर्तते।<br>
नचाप्यराजकेसेनाशत्रून्विषहतेयुधि॥2.67.24॥<br>
नाराजकेजनपदेहृष्टैःपरमवाजिभिः।<br>
नराःसंयान्तिसहसारथैश्चपरिमण्डिताः॥2.67.25॥<br>
नाराजकेजनपदेनराःशास्त्रविशारदाः।<br>
संवदन्तोऽवतिष्ठन्तेवनेषूपवनेषुच॥2.67.26॥<br>
नाराजकेजनपदेमाल्यमोदकदक्षिणाः।<br>
देवताभ्यर्चनार्थायकल्प्यन्तेनियतैर्जनैः॥2.67.27॥<br>
नाराजकेजनपदेचन्दनागरुरूषिताः।<br>
राजपुत्राविराजन्तेवसन्तइवशाखिनः॥2.67.28॥<br>
यथाह्यनुदकानद्योयथावाप्यतृणंवनम्।<br>
अगोपालायथागावस्तथाराष्ट्रमराजकम्॥2.67.29॥<br>
ध्वजोरथस्यप्रज्ञानंधूमोज्ञानंविभावसोः।<br>
तेषांयोनोध्वजोराजासदेवत्वमितोगतः॥2.67.30॥<br>
नाराजकेजनपदेस्वकंभवतिकस्यचित्।<br>
मत्स्याइवनरानित्यंभक्षयन्तिपरस्परम्॥2.67.31॥<br>
येहिसम्भिन्नमर्यादानास्तिकाश्छिन्नसंशयाः।<br>
तेऽपिभावायकल्पन्तेराजदण्डनिपीडिताः॥2.67.32॥<br>
यथादृष्टिःशरीरस्यनित्यमेवप्रवर्तते।<br>
तथानरेन्द्रोराष्ट्रस्यप्रभवःसत्यधर्मयोः॥2.67.33॥<br>
राजासत्यंचधर्मश्चराजाकुलवतांकुलम्।<br>
राजामातापिताचैवराजाहितकरोनृणाम्॥2.67.34॥<br>
यमोवैश्रवणःशक्रोवरुणश्चमहाबलः।<br>
विशेष्यन्तेनरेन्द्रेणवृत्तेनमहताततः॥2.67.35॥<br>
अहोतमइवेदंस्यान्नप्रज्ञायेतकिञ्चन।<br>
राजाचेन्नभवेल्लोकेविभजन्साध्वसाधुनी॥2.67.36॥<br>
जीवत्यपिमहाराजेतवैववचनंवयम्।<br>
नातिक्रमामहेसर्वेवेलांप्राप्येवसागरः॥2.67.37॥<br>
सनःसमीक्ष्यद्विजवर्यवृत्तंनृपंविनाराज्यमरण्यभूतम्।<br>
कुमारमिक्ष्वाकुसुतंवदान्यंत्वमेवराजानमिहाभिषिञ्च॥2.67.38॥<script>ac.playbackRate=0.5</script>