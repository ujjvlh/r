<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;flex-direction: column;"><input type="range" min="0" max="100" value="50" id="slider" oninput="ac.playbackRate=0.5+parseInt(slider.value)/200"></input><br><div style="display:flex;flex-direction:row;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-030-Ravana_dispatches_Sardula_the_demon-spy_1.mp3" type="audio/mpeg"></audio></div></div><div style="padding:0.5em;flex: 1 1 auto;overflow-y:auto;"><br>
<br>
ततस्तमक्षोभ्यबलंलङ्काधिपतयेचराः।<br>
सुवेलेराघवंशैलेनिविष्टंप्रत्यवेदयन्॥6.30.1॥<br>
चाराणांरावणःश्रुत्वाप्राप्तंरामंमहाबलम्।<br>
जातोद्वेगोऽभवत्किञ्चिच्छार्दूलंवाक्यमब्रवीत्॥6.30.2॥<br>
अयथावच्चतेवर्णोदीनश्चासिनिशाचर।<br>
नासिकच्चिदमित्राणांक्रुद्धानांवशमागतः॥6.30.3॥<br>
इतितेनानुशिष्टस्तुवाचंमन्दमुदीरयत्।<br>
तदाराक्षसशार्दूलंशार्दूलोभयविह्वलः॥6.30.4॥<br>
नतेचारयितुंशक्याराजन्वानरपुङ्गवाः॥6.30.5॥<br>
विक्रान्ताबलवन्तश्चराघवेणचरक्षिताः।<br>
नापिसम्भाषितुंशक्याःसम्प्रश्नोऽत्रनलभ्यते॥6.30.6॥<br>
सर्वतोरक्ष्यतेपन्थावानरैःपर्वतोपमैः।<br>
प्रविष्टमात्रेज्ञातोऽहंबलेतस्मिन्नचारिते॥6.30.7॥<br>
बलादूगृहीतोरक्षोभिर्बहुधाऽस्मिविचालितः।<br>
जानुभिर्मुष्टिभिर्दन्तैस्तलैश्चाभिहतोभृशम्॥6.30.8॥<br>
परिणीतोऽस्मिहरिभिर्बलवद्भिरमर्षणैः।<br>
परिणीयचसर्वत्रनीतोऽहंरामसंसदम्॥6.30.9॥<br>
रुधिरादिग्धसर्वाङ्गोविह्वलश्चलितेन्द्रियः।<br>
हरिभिर्वध्यमानश्चयाचमानःकृताञ्जलिः॥6.30.10॥<br>
राघवेणपरित्रातोजीवामीतियदृच्छया॥6.30.11॥<br>
एषशैलैःशिलाभिश्चपूरयित्वामहार्णवम्।<br>
द्वारमाश्रित्यलङ्कायारामस्तिष्ठतिसायुधः॥6.30.12॥<br>
गरुडव्यूहमास्थायसर्वतोहरिभिर्वृतः।<br>
मांविसृज्यमहातेजालङ्कामेवाभिवर्तते॥6.30.13॥<br>
पुराप्राकारमायातिक्षिप्रमेकतरंकुरु।<br>
सीतांवाऽस्मैप्रयच्छाशुसुयुद्धंवाप्रदीयताम्॥6.30.14॥<br>
मनसातंतदाप्रेक्ष्यतच्छुत्वाराक्षसाधिपः।<br>
शार्दूलंसुमहद्वाक्यमथोवाचसरावणः॥6.30.15॥<br>
यदिमांप्रतियुद्ध्येरन्देवगन्धर्वदानवाः।<br>
नैवसीतांप्रदास्यामिसर्वलोकभयादपि॥6.30.16॥<br>
एवमुक्त्वामहातेजारावणःपुनरब्रवीत्।<br>
चारिताभवतासेनाकोऽत्रशूराःप्लवङ्गमाः॥6.30.17॥<br>
कीदृशाःकिम्प्रभाःसोम्यवानरायेदुरासदाः।<br>
कस्यपुत्राश्चपौत्राश्चतत्त्वमाख्याहिराक्षस॥6.30.18॥<br>
तथाऽत्रप्रतिपत्स्यामिज्ञात्वातेषांबलाबलम्।<br>
अवश्यंबलसङ्ख्यानंकर्तव्यंयुद्धमिच्छताम्॥6.30.19॥<br>
तथैवमुक्तःशार्दूलोरावणेनोत्तमश्चरः।<br>
इदंवचनमारेभेवक्तुंरावणसन्निधौ॥6.30.20॥<br>
अथर्क्षरजसःपुत्रोयुधिराजासुदुर्जयः।<br>
गद्गदस्याथपुत्रोऽत्रजाम्बवानितिविश्रुतः॥6.30.21॥<br>
गद्गदस्यैवपुत्रोऽन्योगुरुपुत्रःशतक्रतोः।<br>
कदनंयस्यपुत्रेणकृतमेकेनरक्षसाम्॥6.30.22॥<br>
सुषेणश्चापिधर्मात्मापुत्रोधर्मस्यवीर्यवान्।<br>
सौम्यःसोमात्मजश्चात्रराजन्दधिमुखःकपिः॥6.30.23॥<br>
सुमुखोदुर्मुखश्चात्रवेगदर्शीचवानरः।<br>
मृत्युर्वानररूपेणनूनंसृष्टःस्वयम्भुवा॥6.30.24॥<br>
पुत्रोहुतवहस्याथनीलःसेनापतिःस्वयम्।<br>
अनिलस्यचपुत्रोऽत्रहनुमानितिविश्रुतः॥6.30.25॥<br>
नप्ताशक्रस्यदुर्धर्षोबलवानङ्गदोयुवा।<br>
मैन्दश्चद्विविदश्चोभौबलिनावश्विसम्भवौ॥6.30.26॥<br>
पुत्रावैवस्वतस्यात्रपञ्चकालान्तकोपमाः।<br>
गजोगवाक्षोगवयःशरभोगन्धमादनः॥6.30.27॥<br>
दशवानरकोट्यश्चशूराणांयुद्धकाङ्क्षिणाम्।<br>
श्रीमतांदेवपुत्राणांशेषंनाख्यातुमुत्सहे॥6.30.28॥<br>
पुत्रोदशरथस्यैषसिंहसंहननोयुवा।<br>
दूषणोनिहतोयेनखरश्चत्रिशिरास्तथा॥6.30.29॥<br>
नास्तिरामस्यसदृशोविक्रमेभुविकश्चन।<br>
विराधोनिहतोयेनकबन्धश्चान्तकोपमः॥6.30.30॥<br>
वक्तुंनशक्तोरामस्यनरःकश्चिद्गुणान्क्षितौ।<br>
जनस्थानगतायेनयावन्ताराक्षसाहताः॥6.30.31॥<br>
लक्ष्मणश्चात्रधर्मात्मामातङ्गानामिवर्षभः।<br>
यस्यबाणपथंप्राप्यनजीवेदपिवासवः॥6.30.32॥<br>
श्वेतोज्योतिर्मुखश्चात्रभास्करस्यात्मसम्भवौ।<br>
वरुणस्यचपुत्रोऽन्योहेमकूटःप्लवङ्गमः॥6.30.33॥<br>
विश्वकर्मसुतोवीरोनलःप्लवगसत्तमः।<br>
विक्रान्तोबलवानत्रवसुपुत्रःसुदुर्धरः॥6.30.34॥<br>
राक्षसानांवरिष्ठश्चतवभ्राताविभीषणः।<br>
परिगृह्यपुरींलङ्कांराघवस्यहितेरतः॥6.30.35॥<br>
इतिसर्वंसमाख्यातंतवेदंवानरंबलम्।<br>
सुवेलेऽधिष्ठितंशैलेशेषकार्येभवान्गतिः॥6.30.36॥</div></div><script>ac.playbackRate=0.5+parseInt(slider.value)/200</script></body>
</html>