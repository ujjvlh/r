<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-039-Rama_and_others_see_the_charming_garden_on_Suvela_mountain_0.mp3" type="audio/mpeg"></audio></div><div style="padding:0.5em;flex: 1 1 auto;overflow-y:auto;"><br>
<br>
तांरात्रिमुषितास्तत्रसुवेलेहरिपुङ्गवाः।<br>
लङ्कायांददृशुर्वीरावनान्युपवनानिच॥6.39.1॥<br>
समसौम्यानिरम्याणिविशालान्यायतानिच।<br>
दृष्टिरम्याणितेदृष्ट्वाबभूवुर्जातविस्मयाः॥6.39.2॥<br>
चम्पकाशोकपुन्नागसालतालसमाकुला।<br>
तमालवनसञ्छन्नानागमालासमावृता॥6.39.3॥<br>
हिन्तालैरर्जुनैर्नीपैःसप्तपर्णैश्चपुष्पितैः।<br>
तिलकैःकर्णिकारैश्चपाटलैश्चसमन्ततः॥6.39.4॥<br>
शुशुभेपुष्पिताग्रैश्चलतापरिगतैर्द्रुमैः।<br>
लङ्काबहुविधैर्दिव्यैर्यथेन्द्रस्यामरावती॥6.39.5॥<br>
विचित्रकुसुमोपेतैरक्तकोमलपल्लवैः।<br>
शाद्वलैश्चतथानीलैश्चित्राभिर्वनराजिभिः॥6.39.6॥<br>
गन्धाढ्यान्यभिरम्याणिपुष्पाणिचफलानिच।<br>
धारयन्त्यगमास्तत्रभूषणानीवमानवाः॥6.39.7॥<br>
तच्चैत्ररथसङ्काशंमनोज्ञंनन्दनोपमम्।<br>
वनंसर्वर्तुकंरम्यंशुशुभेषट्पदायुतम्॥6.39.8॥<br>
नत्यूहकोयष्टिभकैर्नृत्यमानैश्चबर्हिभिः।<br>
रुतंपरभृतानांचशुश्रुवुर्वननिर्झरे॥6.39.9॥<br>
नित्यमत्तविहङ्गानिभ्रमराचरितानिच।<br>
कोकिलाकुलषण्डानिविहगाभिरुतानिच॥6.39.10॥<br>
भृङ्गराजाभिगीतानिभ्रमरैःसेवितानिच।<br>
कोणालकविधुष्टानिसारसाभिरुतानिच॥6.39.11॥<br>
विविशुस्तेततस्तानिवनान्युपवनानिच।<br>
हृष्टाःप्रमुदितावीराहरयःकामरूपिणः॥6.39.12॥<br>
तेषांप्रविशतांतत्रवानराणांमहौजसाम्।<br>
पुष्पसंसर्गसुरभिर्ववौघ्राणसुखोऽनिलः॥6.39.13॥<br>
अन्येतुहरिवीराणांयूथान्निष्क्रम्ययूथपाः।<br>
सुग्रीवेणाभ्यनुज्ञातालङ्कांजग्मुःपताकिनीम्॥6.39.14॥<br>
कम्पयन्तश्चतांलङ्कांनादैस्तेनदतांवराः।<br>
कुर्वन्तस्तेमहावेगामहींचरणपीडिताम्॥6.39.15॥<br>
रजश्चसहसैवोर्ध्वंजगामचरणोत्थितम्॥6.39.16॥<br>
ऋक्षाःसिंहावराहाश्चमहिषावारणामृगाः।<br>
तेनशब्देनवित्रस्ताजग्मुर्भीतादिशोदश॥6.39.17॥<br>
शिखरंतत्त्रिकूटस्यप्रांशुचैकंदिविस्पृशम्।<br>
समन्तात्पुष्पसञ्छन्नंमहारजतसन्निभम्॥6.39.18॥<br>
श्लक्ष्णंश्रीमन्महच्चैवदुष्प्रापंशकुनैरपि।<br>
मनसाऽपिदुरारोहंकिंपुनःकर्मणाजनैः॥6.39.19॥<br>
निविष्टातत्रशिखरेलङ्कारावणपालिता।<br>
शतयोजनविस्तीर्णात्रिंशद्योजनमायता॥6.39.20॥<br>
सापुरीगोपुरैरुच्चैःपाण्डराम्बुदसन्निभैः।<br>
काञ्चनेनचसालेनराजतेनचशोभिता॥6.39.21॥<br>
प्रासादैश्चविमानैश्चलङ्कापरमभूषिता।<br>
घनैरिवातपापायेमध्यमंवैष्णवंपदम्॥6.39.22॥<br>
यस्यांस्तम्भसहस्रैणप्रासादःसमलङ्कृतः।<br>
कैलासशिखराकारोदृश्यतेखमिवोल्लिखन्॥6.39.23॥<br>
चैत्यःसराक्षसेन्द्रस्यबभूवपुरभूषणम्।<br>
बलेनरक्षसांनित्यंयःसमग्रेणरक्ष्यते॥6.39.24॥<br>
मनोज्ञांकाननवतींपर्वतैरुपशोभिताम्।<br>
नानाधातुविचित्रैश्चउद्यानैरुपशोभिताम्॥6.39.25॥<br>
नानाविहगसङ्घुष्टांनानामृगनिषेविताम्।<br>
नानाकाननसन्तानांनानाराक्षससेविताम्॥6.39.26॥<br>
तांसमृद्धांसमृद्धार्थांलक्ष्मीवान्लक्ष्मणाग्रजः।<br>
रावणस्यपुरींरामोददर्शसहवानरैः॥6.39.27॥<br>
तांमहागृहसम्बाधांदृष्ट्वालक्ष्मणपूर्वजः।<br>
नगरीममरप्रख्योविस्मयंप्रापवीर्यवान्॥6.39.28॥<br>
तांरत्नपूर्णांबहुसंविधानांप्रासादमालाभिरलङ्कृतांच।<br>
पुरींमहायन्त्रकवाटमुख्यांददर्शरामोमहताबलेन॥6.39.29॥</div></div><script>ac.playbackRate=0.5</script></body>
</html>