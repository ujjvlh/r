<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-040-RavanaKrutham_Maarivha_Nirbhartha_Sanam.mp3" type="audio/mpeg"></audio></div><div style="padding:0.5em;flex: 1 1 auto;overflow-y:auto;"><br>
<br>
मारीचेनतुतद्वाक्यंक्षमंयुक्तंनिशाचरः।<br>
उक्तोनप्रतिजग्राहमर्तुकामइवौषधम्॥3.40.1॥<br>
तंपथ्यहितवक्तारंमारीचंराक्षसाधिपः।<br>
अब्रवीत्परुषंवाक्यमयुक्तंकालचोदितः॥3.40.2॥<br>
यत्किलैतदयुक्तार्थंमारीचमयिकथ्यते।<br>
वाक्यंनिष्फलमत्यर्थमुप्तंबीजमिवोषरे॥3.40.3॥<br>
त्वद्वाक्यैर्नतुमांशक्यंभेत्तुंरामस्यसंयुगे।<br>
पापशीलस्यमूर्खस्यमानुषस्यविशेषतः॥3.40.4॥<br>
यस्त्यक्त्वासुहृदोराज्यंमातरंपितरंतथा।<br>
स्त्रीवाक्यंप्राकृतंश्रुत्वावनमेकपदेगतः॥3.40.5॥<br>
अवश्यंतुमयातस्यसंयुगेखरघातिनः।<br>
प्राणैःप्रियतरासीताहर्तव्यातवसन्निधौ॥3.40.6॥<br>
एवंमेनिश्चिताबुद्धिर्हृदिमारीचवर्तते।<br>
नव्यावर्तयितुंशक्यासेन्द्रैरपिसुरासुरैः॥3.40.7॥<br>
दोषंगुणंवासम्पृष्टस्त्वमेवंवक्तुमर्हसि।<br>
अपायंवाप्युपायंवाकार्यस्यास्यविनिश्चये॥3.40.8॥<br>
सम्पृष्टेनतुवक्तव्यंसचिवेनविपश्चिता।<br>
उद्यताञ्जलिनाराज्ञेयइच्छेद्भूतिमात्मनः॥3.40.9॥<br>
वाक्यमप्रतिकूलंतुमृदुपूर्वंहितंशुभम्।<br>
उपचारेणयुक्तंचवक्तव्योवसुधाधिपः॥3.40.10॥<br>
सावमर्दंतुयद्वाक्यंमारीचहितमुच्यते।<br>
नाभिनन्दतितद्राजामानार्होमानवर्जितम्॥3.40.11॥<br>
पञ्चरूपाणिराजानोधारयन्त्यमितौजसः।<br>
अग्नेरिन्द्रस्यसोमस्यवरुणस्ययमस्यच॥3.40.12॥<br>
धारयन्तिमहात्मानोराजानःक्षणदाचर।<br>
तस्मात्सर्वास्ववस्थासुमान्याःपूज्याश्चपार्थिवाः॥3.40.13॥<br>
त्वंतुधर्ममविज्ञायकेवलंमोहमास्थितः।<br>
अभ्यागतंमांदौरात्म्यात्परुषंवक्तुमिच्छसि॥3.40.14॥<br>
गुणदोषौनपृच्छामिक्षमंचात्मनिराक्षस।<br>
मयोक्तंतवचैतावत्सम्प्रत्यमितविक्रम॥3.40.15॥<br>
अस्मिंस्तुत्वंमहाकृत्येसाहाय्यंकर्तुमर्हसि।<br>
शृणुतत्कर्मसाहाय्येयत्कार्यंवचनान्मम॥3.40.16॥<br>
सौवर्णस्त्वंमृगोभूत्वाचित्रोरजतबिन्दुभिः।<br>
आश्रमेतस्यरामस्यसीतायाःप्रमुखेचर॥3.40.17॥<br>
प्रलोभयित्वावैदेहींयथेष्टंगन्तुमर्हसि॥3.40.18॥<br>
त्वांतुमायामृगंदृष्ट्वाकाञ्चनंजातविस्मया।<br>
आनयैनमितिक्षिप्रंरामंवक्ष्यतिमैथिली॥3.40.19॥<br>
अपक्रान्तेतुकाकुत्स्थेदूरंयात्वाव्युदाहर।<br>
हासीतेलक्ष्मणेत्येवंरामवाक्यानुरूपकम्॥3.40.20॥<br>
तच्छ्रुत्वारामपदवींसीतयाचप्रचोदितः।<br>
अनुगच्छतिसम्भ्रान्तःसौमित्रिरपिसौहृदात्॥3.40.21॥<br>
अपक्रान्तेचकाकुत्स्थेलक्ष्मणेचयथासुखम्।<br>
आनयिष्यामिवैदेहींसहस्राक्षःशचीमिव॥3.40.22॥<br>
एवंकृत्वात्विदंकार्यंयथेष्टंगच्छराक्षस।<br>
राज्यस्यार्धंप्रयच्छामिमारीचतवसुव्रत॥3.40.23॥<br>
गच्छसौम्यशिवंमार्गंकार्यस्यास्यविवृद्धये।<br>
अहंत्वाऽनुगमिष्यामिसरथोदण्डकावनम्॥3.40.24॥<br>
प्राप्यसीतामयुद्धेनवञ्चयित्वातुराघवम्।<br>
लङ्कांप्रतिगमिष्यामिकृतकार्यःसहत्वया॥3.40.25॥<br>
एतत्कार्यमवश्यंमेबलादपिकरिष्यसि।<br>
राज्ञोहिप्रतिकूलस्थोनजातुसुखमेधते॥3.40.26॥<br>
आसाद्यतंजीवितसंशयस्तेमृत्युर्ध्रुवोह्यद्यमयाविरुद्ध्य।<br>
एतद्यथावत्प्रतिगृह्यबुद्ध्यायदत्रपथ्यंकुरुतत्तथात्वम्॥3.40.27॥</div></div><script>ac.playbackRate=0.5</script></body>
</html>