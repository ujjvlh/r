<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-060-Rama_Lakshmanayoho_Parnashala_Agamanam.mp3" type="audio/mpeg"></audio></div><div style="padding:0.5em;flex: 1 1 auto;overflow-y:auto;"><br>
<br>
भृशमाव्रजमानस्यतस्याधोवामलोचनम्।<br>
प्रास्फुरच्चास्खलद्रामोवेपथुश्चाप्यजायत्॥3.60.1॥<br>
उपालक्ष्यनिमित्तानिसोऽशुभानिमुहुर्मुहुः।<br>
अपिक्षेमंनुसीतायाइतिवैव्याजहारच॥3.60.2॥<br>
त्वरमाणोजगामाथसीतादर्शनलालसः।<br>
शून्यमावसथंदृष्ट्वाबभूवोद्विग्नमानसः॥3.60.3॥<br>
उद्भ्रमन्निववेगेनविक्षिपन्रघुनन्दनः।<br>
तत्रतत्रोटजस्थानमभिवीक्ष्यसमन्ततः॥3.60.4॥<br>
ददर्शपर्णशालांचरहितांसीतयातदा।<br>
श्रियाविरहितांध्वस्तांहेमन्तेपद्मिनीमीव॥3.60.5॥<br>
रुदन्तमिववृक्षैश्चम्लानपुष्पमृगद्विजम्।<br>
श्रियाविहीनंविध्वस्तंसंत्यक्तवनदेवतम्॥3.60.6॥<br>
विप्रकीर्णाजिनकुशंविप्रविद्धबृसीकटम्।<br>
दृष्ट्वाशून्यंनिजस्थानंविललापपुनःपुनः॥3.60.7॥<br>
हृतामृतावानष्टावाभक्षितावाभविष्यति।<br>
निलीनाप्यथवाभीरुरथवावनमाश्रिता॥3.60.8॥<br>
गताविचेतुंपुष्पाणिफलान्यपिचवापुनः।<br>
अथवापद्मिनींयाताजलार्थंवानदींगता॥3.60.9॥<br>
यत्नान्मृगयमाणस्तुनाससादवनेप्रियाम्।<br>
शोकरक्तेक्षणःशोकादुन्मत्तइवलक्ष्यते॥3.60.10॥<br>
वृक्षाद्वृक्षंप्रधावन्सगिरेश्चाद्रिंनदान्नदीम्।<br>
बभूवविलपन्रामःशोकपङ्कार्णवाप्लुतः॥3.60.11॥<br>
अपिकच्चित्त्वयादृष्टासाकदम्बप्रियाप्रिया।<br>
कदम्बयदिजानीषेशंससीतांशुभाननाम्॥3.60.12॥<br>
स्निग्धपल्लवसङ्काशापीतकौशेयवासिनी।<br>
शंसस्वयदिवादृष्टाबिल्वबिल्वोपमस्तनी॥3.60.13॥<br>
अथवाऽर्जुनशंसत्वंप्रियांतामर्जुनप्रियाम्।<br>
जनकस्यसुताभीरुर्यदिजीवतिवानवा॥3.60.14॥<br>
ककुभःककुभोरूंतांव्यक्तंजानातिमैथिलीम्।<br>
यथापल्लवपुष्पाढयोभातिह्येषवनस्पतिः॥3.60.15॥<br>
भ्रमरैरुपगीतश्चयथाद्रुमवरोह्यम्।<br>
एषव्यक्तंविजानातितिलकस्तिलकप्रियाम्॥3.60.16॥<br>
अशोकशोकापनुदशोकोपहतचेतसम्।<br>
त्वन्नामानंकुरुक्षिप्रंप्रियासन्दर्शनेनमाम्॥3.60.17॥<br>
यदितालत्वयादृष्टापक्वतालफलस्तनी।<br>
कथयस्ववरारोहांकारुण्यंयदितेमयि॥3.60.18॥<br>
यदिदृष्टात्वयासीताजम्बुजम्बुफलोपमाम्।<br>
प्रियांयदिविजानीषेनिःशङ्कंकथयस्वमे॥3.60.19॥<br>
अहोत्वंकर्णिकाराद्यसुपुष्पैःशोभसेभृशम्।<br>
कर्णिकारप्रियासाध्वीशंसदृष्टाप्रियायदि॥3.60.20॥<br>
चूतनीपमहासालान्पनसान्कुरवान्धवान्।<br>
दाडिमानसनान्गत्वादृष्ट्वारामोमहायशाः॥3.60.21॥<br>
मल्लिकामाधवीश्चैवचम्पकान्केतकीस्तस्था।<br>
पृच्छन्रामोवनेभ्रान्तउन्मत्तइवलक्ष्यते॥3.60.22॥<br>
अथवामृगशावाक्षींमृगजानासिमैथिलीम्।<br>
मृगविप्रेक्षणीकान्तामृगीभिःसहिताभवेत्॥3.60.23॥<br>
गजसागजनासोरूर्यदिदृष्टात्वयाभवेत्।<br>
तांमन्येविदितांतुभ्यमाख्याहिवरवारण॥3.60.24॥<br>
शार्दूलयदिसादृष्टाप्रियाचन्द्रनिभानना।<br>
मैथिलीममविस्रब्धंकथयस्वनतेभयम्॥3.60.25॥<br>
किंधावसिप्रियेदूरंदृष्टाऽसिकमलेक्षणे।<br>
वृक्षैराच्छाद्यचात्मानंकिंमांनप्रतिभाषसे॥3.60.26॥<br>
तिष्ठतिष्ठवरारोहेनतेऽस्तिकरुणामयि।<br>
नात्यर्थंहास्यशीलाऽसिकिमर्थंमामुपेक्षसे॥3.60.27॥<br>
पीतकौशेयकेनासिसूचितावरवर्णिनि।<br>
धावन्त्यपिमयादृष्टातिष्ठयद्यस्तिसौहृदम्॥3.60.28॥<br>
नैवसानूनमथवाहिंसिताचारुहासिनी।<br>
कृच्छ्रंप्राप्तंनमांनूनंयथोपेक्षितुमर्हति॥3.60.29॥<br>
व्यक्तंसाभक्षिताबालाराक्षसैःपिशिताशनैः।<br>
विभज्याङ्गानिसर्वाणिमयाविरहिताप्रिया॥3.60.30॥<br>
नूनंतच्छुभदन्तोष्ठंसुनासंचारुकुण्डलम्।<br>
पूर्णचन्द्रमिवग्रस्तंमुखंनिष्प्रभतांगतम्॥3.60.31॥<br>
साहिचम्पकवर्णाभाग्रीवाग्रैवेयशोभिता।<br>
कोमलाविलपन्त्यास्तुकान्तायाभक्षिताशुभा॥3.60.32॥<br>
नूनंविक्षिप्यमाणौतौबाहूपल्लवकोमलौ।<br>
भक्षितौवेपमानाग्रौसहस्ताभरणाङ्गदौ॥3.60.33॥<br>
मयाविरहिताबालारक्षसांभक्षणायवै।<br>
सार्थेनेवपरित्यक्ताभक्षिताबहुबान्धवा॥3.60.34॥<br>
हालक्ष्मणमहाबाहोपश्यसित्वंप्रियांक्वचित्।<br>
हाप्रियेक्वगताभद्रेहासीतेतिपुनःपुनः॥3.60.35॥<br>
क्वचिदुद्भ्रमतेवेगात्क्वचिद्विभ्रमतेबलात्।<br>
क्वचिन्मत्तइवाभातिकान्तान्वेषणतत्परः॥3.60.36॥<br>
सवनानिनदीःशैलान्गिरिप्रस्रवणानिच।<br>
काननानिचवेगेनभ्रमत्यपरिसंस्थितः॥3.60.37॥<br>
तथासगत्वाविपुलंमहद्वनंपरीत्यसर्वंत्वथमैथिलींप्रति।<br>
अनिष्ठिताशःसचकारमार्गणेपुनःप्रियायाःपरमंपरिश्रमम्॥3.60.38॥</div></div><script>ac.playbackRate=0.5</script></body>
</html>