<html>
<body style="word-spacing:-.25em;">
<audio controls playb id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-059-Lakshmana_Nindaa.mp3" type="audio/mpeg"></audio><br>
<br>
अथाश्रमादुपावृत्तमन्तरारघुनन्दनः।<br>
परिपप्रच्छसौमित्रिंरामोदुःखार्दितंपुनः॥3.59.1॥<br>
तमुवाचकिमर्थंत्वमागतोऽपास्यमैथिलीम्।<br>
यदासातवविश्वासाद्वनेविरहितामया॥3.59.2॥<br>
दृष्ट्वैवाभ्यागतंत्वांमेमैथिलींत्यज्यलक्ष्मण।<br>
शङ्कमानंमहत्पापंयत्सत्यंव्यथितंमनः॥3.59.3॥<br>
स्फुरतेनयनंसव्यंबाहुश्चहुदयंचमे।<br>
दृष्ट्वालक्ष्मणदूरेत्वांसीताविरहितंपथि॥3.59.4॥<br>
एवमुक्तस्तुसौमित्रिर्लक्ष्मणःशुभलक्ष्मणः।<br>
भूयोदुःखसमाविष्टोदुःखितंराममब्रवीत्॥3.59.5॥<br>
नस्वयंकामकारेणतांत्यक्वाहमिहागतः।<br>
प्रचोदितस्तयैवोग्रैस्त्वत्सकाशमिहागतः॥3.59.6॥<br>
आर्येणेवपराक्रुष्टंहासीतेलक्ष्मणेतिच।<br>
परित्राहीतियद्वाक्यंमैथिल्यास्तच्छ्रुतिंगतम्॥3.59.7॥<br>
सातमार्तस्वरंश्रुत्वातवस्नेहेनमैथिली।<br>
गच्छगच्छेतिमामाहरुदन्तीभयविह्वला॥3.59.8॥<br>
प्रचोद्यमानेनमयागच्छेतिबहुशस्तया।<br>
प्रत्यक्तामैथिलीवाक्यमिदंत्वत्प्रत्ययान्वितम्॥3.59.9॥<br>
नतत्पश्याम्यहंरक्षोयदस्यभयमावहेत्।<br>
निर्वृताभवनास्त्येतत्केनाप्येवमुदाहृतम्॥3.59.10॥<br>
विगर्हितंचनीचंचकथमार्योऽभिधास्यति।<br>
त्राहीतिवचनंसीतेयस्त्रायेत्त्रिदशानपि॥3.59.11॥<br>
किन्निमित्तंतुकेनापिभ्रातुरालम्ब्यमेस्वरम्।<br>
राक्षसेनेरितंवाक्यंत्राहित्राहीतिशोभने॥3.59.12॥<br>
विस्वरंव्याहृतंवाक्यंलक्ष्मणत्राहिमामिति।<br>
नभवत्याव्यथाकार्याकुनारीजनसेविता॥3.59.13॥<br>
नसोऽस्तित्रिषुलोकेषुपुमान्वैराघवंरणे।<br>
जातोवाजायमानोवासंयुगेयःपराजयेत्॥3.59.14॥<br>
नजय्योराघवोयुद्धेदेवैःशक्रपुरोगमैः॥3.59.15॥<br>
एवमुक्तातुवैदेहीपरिमोहितचेतना।<br>
उवाचाश्रूणिमुञ्चन्तीदारुणंमामिदंवचः॥3.59.16॥<br>
भावोमयितावात्यर्थंपापएवनिवेशितः।<br>
विनष्टेभ्रातरिप्राप्तुंनचत्वंमामवाप्स्यसि॥3.59.17॥<br>
सङ्केताद्भरतेनत्वंरामंसमनुगच्छसि।<br>
क्रोशन्तंहियथात्यर्थंनैवमभ्यवपद्यसे॥3.59.18॥<br>
रिपुःप्रच्छन्नचारीत्वंमदर्थमनुगच्छसि।<br>
राघवस्यान्तरप्रेप्सुस्तथैनंनाभिपद्यसे॥3.59.19॥<br>
एवमुक्तोहिवैदेह्यासंरब्धोरक्तलोचनः।<br>
क्रोधात्प्रस्फुरमाणोष्ठआश्रमादभिनिर्गतः॥3.59.20॥<br>
एवंब्रुवाणंसौमित्रिंरामःसन्तापमोहितः।<br>
अब्रवीद्दुष्कृतंसौम्यतांविनायत्त्वमागतः॥3.59.21॥<br>
जानन्नपिसमर्थंमांरक्षसांविनिवारणे।<br>
अनेनक्रोधवाक्येनमैथिल्यानिस्सृतोभवान्॥3.59.22॥<br>
नहितेपरितुष्यामित्यक्त्वायद्यासिमैथिलीम्।<br>
क्रुद्धायाःपरुषंश्रुत्वास्त्रियाश्चत्वमिहागतः॥3.59.23॥<br>
सर्वथात्वपनीतंतेसीतयायत्प्रचोदितः।<br>
क्रोधस्यवशमापन्नोनाकरोःशासनंमम॥3.59.24॥<br>
असौहिराक्षसःशेतेशरेणाभिहतोमया।<br>
मृगरूपेणयेनाहमाश्रमादपवाहितः॥3.59.25॥<br>
विकृष्यचापंपरिधायसायकंसलीलबाणेनचताडितोमया।<br>
मार्गींतनुंत्यज्यसविक्लवस्वरोबभूवकेयूरधरःसराक्षसः॥3.59.26॥<br>
शराहतेनैवतदार्तयागिरास्वरंममालम्ब्यसुदूरसंश्रवम्।<br>
उदाहृतंतद्वचनंसुदारुणंत्वमागतोयेनविहायमैथिलीम्॥3.59.27॥<script>ac.playbackRate=0.5</script>