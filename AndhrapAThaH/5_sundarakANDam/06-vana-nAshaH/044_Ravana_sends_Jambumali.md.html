<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-044-Ravana_sends_Jambumali.mp3" type="audio/mpeg"></audio></div><div style="padding:0.5em;flex: 1 1 auto;overflow-y:auto;"><br>
<br>
<br>
सन्दिष्टोराक्षसेन्द्रेणप्रहस्तस्यसुतोबली।<br>
जम्बुमालीमहादंष्ट्रोनिर्जगामधनुर्धरः॥5.44.1॥<br>
रक्तमाल्याम्बरधरःस्रग्वीरुचिरगुण्डलः।<br>
महान्विवृत्तनयनश्चण्डःसमरदुर्जयः॥5.44.2॥<br>
धनुःशक्रधनुःप्रख्यंमहद्रुचिरसायकम्।<br>
विस्फारयानोवेगेनवज्राशनिसमस्वनम्॥5.44.3॥<br>
तस्यविस्फारघोषेणधनुषोमहतादिशः।<br>
प्रदिशश्चनभश्चैवसहसासमपूर्यत॥5.44.4॥<br>
रथेनखरयुक्तेनतमागतमुदीक्ष्यसः।<br>
हनुमान्वेगसम्पन्नौजहर्षचननादच॥5.44.5॥<br>
तंतोरणविटङ्कस्थंहनुमन्तंमहाकिपम्।<br>
जम्बुमालीमहाबाहुर्विव्याधनिशितैःशरैः॥5.44.6॥<br>
अर्धचन्द्रेणवदनेशिरस्येकेनकर्णिना।<br>
बाह्वोर्विव्याधनाराचैर्दशभिस्तंकपीश्वरम्॥5.44.7॥<br>
तस्यतच्छुशुभेताम्रंशरेणाभिहतंमुखम्।<br>
शरदीवाम्बुजंफुल्लंविद्धंभास्कररश्मिना॥5.44.8॥<br>
तत्तस्यरक्तंरक्तेनरञ्जितंशुशुभेमुखम्।<br>
यथाऽऽकाशेमहापद्मंसिक्तंचन्दनबिन्दुभिः॥5.44.9॥<br>
चुकोपबाणाभिहतोराक्षसस्यमहाकपिः॥5.44.10॥<br>
तरसातांसमुत्पाट्यचिक्षेपबलवद्बली।<br>
तांशरैर्दशभिःक्रुद्धस्ताडयामासराक्षसः॥5.44.11॥<br>
विपन्नंकर्मतद्दृष्ट्वाहनुमांश्चण्डविक्रमः।<br>
सालंविपुलमुत्पाट्यभ्रामयामासवीर्यवान्॥5.44.12॥<br>
भ्रामयन्तंकपिंदृष्ट्वासालवृक्षंमहाबलम्।<br>
चिक्षेपसुबहून्बाणान्जम्बुमालीमहाबलः॥5.44.13॥<br>
सालंचतुर्भिश्चिच्छेदवानरंपञ्चभिर्भुजे।<br>
उरस्येकेनबाणेनदशभिस्तुस्तनान्तरे॥5.44.14॥<br>
सशरैःपूरिततनुःक्रोधेनमहतावृतः।<br>
तमेवपरिघंगृह्यभ्रामयामासवेगतः॥5.44.15॥<br>
अतिवेगोऽतिवेगेनभ्रामयित्वाबलोत्कटः।<br>
परिघंपातयामासजम्बुमालेर्महोरसि॥5.44.16॥<br>
तस्यचैवशिरोनास्तिनबाहूनचजानुनी।<br>
नधनुर्नरथोनाश्वास्तत्रादृश्यन्तनेषवः॥5.44.17॥<br>
सहतस्तरसातेनजम्बुमालीमहाबलः।<br>
पपातनिहतोभूमौचूर्णिताङ्गविभूषणः॥5.44.18॥<br>
जम्बुमालिंचनिहतंकिङ्करांश्चमहाबलान्।<br>
चुक्रोधरावणःश्रुत्वाकोपसंरक्तलोचनः॥5.44.19॥<br>
सरोषसंवर्तितताम्रलोचनःप्रहस्तपुत्रेनिहतेमहाबले।<br>
अमात्यपुत्रानतिवीर्यविक्रमान्समादिदेशाशुनिशाचरेश्वरः॥5.44.20॥</div></div><script>ac.playbackRate=0.5</script></body>
</html>