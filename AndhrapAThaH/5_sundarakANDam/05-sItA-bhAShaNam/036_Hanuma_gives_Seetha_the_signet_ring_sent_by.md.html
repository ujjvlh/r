<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;flex-direction: column;"><input type="range" min="0" max="100" value="50" id="slider" oninput="ac.playbackRate=0.5+parseInt(slider.value)/200"></input><br><div style="display:flex;flex-direction:row;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-036-Hanuma_gives_Seetha,_the_signet_ring_sent_by.mp3" type="audio/mpeg"></audio></div></div><div style="padding:0.5em;flex: 1 1 auto;overflow-y:auto;"><br>
<br>
<br>
भूयएवमहातेजाहनुमान्मारुतात्मजः।<br>
अब्रवीत्प्रश्रितंवाक्यंसीताप्रत्ययकारणात्॥5.36.1॥<br>
वानरोऽहंमहाभागेदूतोरामस्यधीमतः।<br>
रामनामाङ्कितंचेदंपश्यदेव्यङ्गुलीयकम्॥5.36.2॥<br>
प्रत्ययार्थंतवानीतंतेनदत्तंमहात्मना।<br>
समाश्वसिहिभद्रंतेक्षीणदुःखफलाह्यसि॥5.36.3॥<br>
गृहीत्वाप्रेक्षमाणासाभर्तुःकरविभूषणम्।<br>
भर्तारमिवसम्प्राप्ताजानकीमुदिताऽभवत्॥5.36.4॥<br>
चारुतद्वदनंतस्यास्ताम्रशुक्लायतेक्षणम्।<br>
अशोभतविशालाक्ष्याराहुमुक्तइवोडुराट्॥5.36.5॥<br>
ततःसाह्रीमतीबालाभर्तृसन्देशहर्षिता।<br>
परितुष्टाप्रियंकृत्वाप्रशशंसमहाकपिम्॥5.36.6॥<br>
विक्रान्तस्त्वंसमर्थस्त्वंप्राज्ञस्त्वंवानरोत्तम।<br>
येनेदंराक्षसपदंत्वयैकेनप्रधर्षितम्॥5.36.7॥<br>
शतयोजनविस्तीर्णःसागरोमकरालयः।<br>
विक्रमश्लाघनीयेनक्रमतागोष्पदीकृतः॥5.36.8॥<br>
नहित्वांप्राकृतंमन्येवानरंवानरर्षभ।<br>
यस्यतेनास्तिसंत्रासोरावणान्नापिसम्भ्रमः॥5.36.9॥<br>
अर्हसेचकपिश्रेष्ठमयासमभिभाषितुम्।<br>
यद्यपिप्रेषितस्तेनरामेणविदितात्मना॥5.36.10॥<br>
प्रेषयिष्यतिदुर्धषोरामोनह्यपरीक्षितम्।<br>
पराक्रममविज्ञायमत्सकाशंविशेषतः॥5.36.11॥<br>
दिष्ट्याचकुशलीरामोधर्मात्मासत्यसङ्गरः।<br>
लक्ष्मणश्चमहातेजाःसुमित्रानन्दवर्धनः॥5.36.12॥<br>
कुशलीयदिकाकुत्स्थःकिन्नुसागरमेखलाम्।<br>
महींदहतिकोपेनयुगान्ताग्निरिवोत्थितः॥5.36.13॥<br>
अथवाशक्तिमन्तौतौसुराणामपिनिग्रहे।<br>
ममैवतुनदुःखानामस्तिमन्येविपर्ययः॥5.36.14॥<br>
कच्चिन्नव्यथितोरामःकच्चिन्नपरितप्यते।<br>
उत्तराणिचकार्याणिकुरुतेपुरुषोत्तमः॥5.36.15॥<br>
कच्चिन्नदीनःसम्भ्रान्तःकार्येषुचनमुह्यति।<br>
कच्चित्पुर्षकार्याणिकुरुतेनृपतेःसुतः॥5.36.16॥<br>
द्विविधंत्रिविधोपायमुपायमपिसेवते।<br>
विजिगीषुःसुहृत्कच्चिन्मित्रेषुचपरन्तपः॥5.36.17॥<br>
कच्चिन्मित्राणिलभतेमित्रैश्चाप्यभिगम्यते।<br>
कच्चित्कल्याणमित्रश्चमित्रैश्चापिपुरस्कृतः॥5.36.18॥<br>
कच्चिदाशास्तिदेवानांप्रसादंपार्थिवात्मजः।<br>
कच्चित्पुरुषकारंचदैवंचप्रतिपद्यते॥5.36.19॥<br>
कच्चिन्नविगतस्नेहःप्रसादान्मयिराघवः।<br>
कच्चिन्मांव्यसनादस्मान्मोक्षयिष्यतिवानर॥5.36.20॥<br>
सुखानामुचितोनित्यमसुखानामनूचितः।<br>
दुःखमुत्तरमासाद्यकच्चिद्रामोनसीदति॥5.36.21॥<br>
कौसल्यायास्तथाकच्चित्सुमित्रायास्तथैवच।<br>
अभीक्ष्णंश्रुयतेकच्चित्कुशलंभरतस्यच॥5.36.22॥<br>
मन्निमित्तेनमानार्हःकच्चिच्छोकेनराघवः।<br>
कच्चिन्नान्यमनारामःकच्चिन्मांतारयिष्यति॥5.36.23॥<br>
कच्चिदक्षौहिणींभीमांभरतोभ्रातृवत्सलः।<br>
ध्वजिनींमन्त्रिभिर्गुप्तांप्रेषयिष्यतिमत्कृते॥5.36.24॥<br>
वानराधिपतिःश्रीमान्सुग्रीवःकच्चिदेष्यति।<br>
मत्कृतेहरिभिर्वीरैर्वृतोदन्तनखायुधैः॥5.36.25॥<br>
कच्चिच्चलक्ष्मणःशूरःसुमित्रानन्दवर्धनः।<br>
अस्त्रविच्छरजालेनराक्षसान्विधमिष्यति॥5.36.26॥<br>
रौद्रेणकच्चिदस्त्रेणज्वलतानिहतंरणे।<br>
द्रक्ष्याम्यल्पेनकालेनरावणंससुहृज्जनम्॥5.36.27॥<br>
कच्चिन्नतद्धेमसमानवर्णंतस्याननंपद्मसमानगन्धि।<br>
मयाविनाशुष्यतिशोकदीनंजलक्षयेपद्ममिवातपेन॥5.36.28॥<br>
धर्मापदेशात्त्यजतश्चराज्यंमांचाप्यरण्यंनयतःपदातिम्।<br>
नासीद्व्यथायस्यनभीर्नशोकःकच्चिच्चधैर्यंहृदयेकरोति॥5.36.29॥<br>
नचास्यमातानपिताचनान्यःस्नेहाद्विशिष्टोऽस्तिमयासमोवा।<br>
तावत्त्वहंदूतजिजीविषेयंयावत्प्रवृत्तिंश्रृणुयांप्रियस्य॥5.36.30॥<br>
इतीवदेवीवचनंमहार्थंतंवानरेन्द्रंमधुरार्थमुक्त्वा।<br>
श्रोतुंपुनस्तस्यवचोऽभिरामंरामार्थयुक्तंविररामरामा॥5.36.31॥<br>
सीतायावचनंश्रुत्वामारुतिर्भीमविक्रमः।<br>
शिरस्यञ्जलिमाधायवाक्यमुत्तरमब्रवीत्॥5.36.32॥<br>
नत्वामिहस्थांजानीतेरामःकमललोचने।<br>
तेनत्वांनानयत्याशुशचीमिवपुरन्दरः॥5.36.33॥<br>
श्रुत्वैवतुवचोमह्यंक्षिप्रमेष्यतिराघवः।<br>
चमूंप्रकर्षन्महतींहर्यृक्षगणसङ्कुलाम्॥5.36.34॥<br>
विष्टम्भयित्वाबाणौधैरक्षोभ्यंवरुणालयम्।<br>
करिष्यतिपुरींलङ्कांकाकुत्स्थःशान्तराक्षसाम्॥5.36.35॥<br>
तत्रयद्यन्तरामृत्युर्यदिदेवाःसहासुराः।<br>
स्थास्यन्तिपथिरामस्यसतानपिवधिष्यति॥5.36.36॥<br>
तवादर्शनजेनार्येशोकेनसपरिप्लुतः।<br>
नशर्मलभतेरामःसिंहार्दितइवद्विपः॥5.36.37॥<br>
मलयेनचविन्ध्येनमेरुणामन्दरेणच।<br>
दर्दुरेणचतेदेविशपेमूलफलेनच॥5.36.38॥<br>
यथासुनयनंवल्गुबिम्बोष्ठंचारुकुण्डलम्।<br>
मुखंद्रक्ष्यसिरामस्यपूर्णचन्द्रमिवोदितम्॥5.36.39॥<br>
क्षिप्रंद्रक्ष्यासिवैदेहिरामंप्रस्रवणेगिरौ।<br>
शतक्रतुमिवासीनंनाकपृष्ठस्यमूर्धनि॥5.36.40॥<br>
नमांसंराघवोभुङ्क्तेनचापिमधुसेवते।<br>
वन्यंसुविहितंनित्यंभक्तमश्नातिपञ्चमम्॥5.36.41॥<br>
नैवदंशान्नमशकान्नकीटान्नसरीसृपान्।<br>
राघवोऽपनयेद्गात्रात्त्वद्गतेनान्तरात्मना॥5.36.42॥<br>
नित्यंध्यानपरोरामोनित्यंशोकपरायणः।<br>
नान्यच्चिन्तयतेकिञ्चित्सतुकामवशंगतः॥5.36.43॥<br>
अनिद्रःसततंरामःसुप्तोऽपिचनरोत्तमः।<br>
सीतेतिमधुरांवाणींव्याहरन्प्रतिबुद्ध्यते॥5.36.44॥<br>
दृष्ट्वाफलंवापुष्पंवायद्वाऽन्यत्सुमनोहरम्।<br>
बहुशोहाप्रियेत्येवंश्वसंस्त्वामभिभाषते॥5.36.45॥<br>
सदेविनित्यंपरितप्यमानस्त्वामेवसीतेत्यभिभाषमाणः।<br>
दृढव्रतोराजसुतोमहात्मातवैवलाभायकृतप्रयत्नः॥5.36.46॥<br>
सारामसङ्कीर्तनवीतशोकारामस्यशोकेनसमानशोका।<br>
शरन्मुखेसाम्बुदशेषचन्द्रानिशेववैदेहसुताबभूव॥5.36.47॥</div></div><script>ac.playbackRate=0.5+parseInt(slider.value)/200</script></body>
</html>