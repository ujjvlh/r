<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;">
<audio controls playb id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-030-Hanuma_falls_in_dilemma.mp3" type="audio/mpeg"></audio><br>
<br>
<br>
हनुमानपिविश्रान्तःसर्वंशुश्रावतत्त्वतः।<br>
सीतायास्त्रिजटायाश्चराक्षसीनांचतर्जनम्॥5.30.1॥<br>
अवेक्षमाणस्तांदेवींदेवतामिवनन्दने।<br>
ततोबहुविधांचिन्तांचिन्तयामासवानरः॥5.30.2॥<br>
यांकपीनांसहस्राणिसुबहून्ययुतानिच।<br>
दिक्षुसर्वासुमार्गन्तेसेयमासादितामया॥5.30.3॥<br>
चारेणतुसुयुक्तेनशत्रोःशक्तिमवेक्षता।<br>
गूढेनचरतातावदवेक्षितमिदंमया॥5.30.4॥<br>
राक्षसानांविशेषश्चपुरीचेयमवेक्षिता।<br>
राक्षसाधिपतेरस्यप्रभावोरावणस्यच॥5.30.5॥<br>
युक्तंतस्याप्रमेयस्यसर्वसत्त्वदयावतः।<br>
समाश्वासयितुंभार्यांपतिदर्शनकांक्षिणीम्॥5.30.6॥<br>
अहमाश्वासयाम्येनांपूर्णचन्द्रनिभाननाम्।<br>
अदृष्टदुःखांदुःखार्तांदुःखस्यान्तमगच्छतीम्॥5.30.7॥<br>
यद्यप्यहमिमांदेवींशोकोपहतचेतनाम्।<br>
अनाश्वास्यगमिष्यामिदोषवद्गमनंभवेत्॥5.30.8॥<br>
गतेहिमयितत्रेयंराजपुत्रीयशस्विनी।<br>
परित्राणमविन्दन्तीजानकीजीवितंत्यजेत्॥5.30.9॥<br>
मयाचसमहाबाहुःपूर्णचन्द्रनिभाननः।<br>
समाश्वासयितुंन्याय्यःसीतादर्शनलालसः॥5.30.10॥<br>
निशाचरीणांप्रत्यक्षमनर्हंचापिभाषणम्।<br>
कथंतुखलुकर्तव्यमिदंकृच्छ्रगतोह्यहम्॥5.30.11॥<br>
अनेनरात्रिशेषेणयदिनाश्वास्यतेमया।<br>
सर्वथानास्तिसन्देहःपरित्यक्ष्यतिजीवितम्॥5.30.12॥<br>
रामश्चयदिपृच्छेन्मांकिंमांसीताऽब्रवीद्वचः।<br>
किमहंदंप्रतिब्रूयामसम्भाष्यसुमध्यमाम्॥5.30.13॥<br>
सीतासन्देशरहितंमामितस्त्वरयागतम्।<br>
निर्दहेदपिकाकुत्स्थःक्रुद्धस्तीव्रेणचक्षुषा॥5.30.14॥<br>
यदिचोद्योजयिष्यामिभर्तारंरामकारणात्।<br>
व्यर्थमागमनंतस्यससैन्यस्यभविष्यति॥5.30.15॥<br>
अन्तरंत्वहमासाद्यराक्षसीनामिहस्थितः।<br>
शनैराश्वासयिष्यामिसन्तापबहुलामिमाम्॥5.30.16॥<br>
अहंत्वतितनुश्चैववानरश्चविशेषतः।<br>
वाचंचोदाहरिष्यामिमानुषीमिहसंस्कृताम्॥5.30.17॥<br>
रावणंमन्यमानामांसीताभीताभविष्यति।<br>
वानरस्यविशेषेणकथंस्यादभिभाषणम्॥5.30.18॥<br>
अवश्यमेववक्तव्यंमानुषंवाक्यमर्थवत्।<br>
मयासान्त्वयितुंशक्यानान्यथेयमनिन्दिता॥5.30.19॥<br>
सेयमालोक्यमेरूपंजानकीभाषितंतथा।<br>
रक्षोभिस्त्रासितापूर्वंभूयस्त्रासंगमिष्यति॥5.30.20॥<br>
ततोजातपरित्रासाशब्दंकुर्यान्मनस्विनी।<br>
जानमानाविशालाक्षीरावणंकामरूपिणम्॥5.30.21॥<br>
सीतयाचकृतेशब्देसहसाराक्षसीगणः।<br>
नानाप्रहरणोघोरःसमेयादन्तकोपमः॥5.30.22॥<br>
ततोमांसंपरिक्षिप्यसर्वतोविकृताननाः।<br>
वधेचग्रहणेचैवकुर्युर्यत्नंयथाबलम्॥5.30.23॥<br>
गृह्यशाखाःप्रशाखाश्चस्कन्धांश्चोत्तमशाखिनाम्।<br>
दृष्ट्वाविपरिधावन्तंभवेयुर्भयशङ्किताः॥5.30.24॥<br>
ममरूपंचसम्प्रेक्ष्यवनेविचरतोमहत्।<br>
राक्षस्योभयवित्रस्ताभवेयुर्विकृताननाः॥5.30.25॥<br>
ततःकुर्युःसमाह्वानंराक्षस्योरक्षसामपि।<br>
राक्षसेन्द्रनियुक्तानांराक्षसेन्द्रनिवेशने॥5.30.26॥<br>
तेशूलशक्तिनिस्त्रिंशविविधायुधपाणयः।<br>
आपतेयुर्विमर्देऽस्मिन्वेगेनोद्विग्नकारिणः॥5.30.27॥<br>
संरुद्धस्तैस्तुपरितोविधमन्रक्षसांबलम्।<br>
शक्नुयांनतुसंप्राप्तुंपरंपारंमहोदधेः॥5.30.28॥<br>
मांवागृह्णीयुराप्लुत्यबहवःशीघ्रकारिणः।<br>
स्यादियंचागृहीतार्थाममचग्रहणंभवेत्॥5.30.29॥<br>
हिंसाभिरुचयोहिंस्युरिमांवाजनकात्मजाम्।<br>
विपन्नंस्यात्ततःकार्यंरामसुग्रीवयोरिदम्॥5.30.30॥<br>
उद्देशेनष्टमार्गेऽस्मिन्राक्षसैःपरिवारिते।<br>
सागरेणपरिक्षिप्तेगुप्तवसतिजानकी॥5.30.31॥<br>
विशस्तेवागृहीतेवारक्षोभिर्मयिसंयुगे।<br>
नान्यंपश्यामिरामस्यसाहाय्यंकार्यसाधने॥5.30.32॥<br>
विमृशंश्चनपश्यामियोहतेमयिवानरः।<br>
शतयोजनविस्तीर्णंलङ्गयेतमहोदधिम्॥5.30.33॥<br>
कामंहन्तुंसमर्थोऽस्मिसहस्राण्यपिरक्षसाम्।<br>
नतुशक्ष्यामिसंप्राप्तुंपरंपारंमहोदधेः॥5.30.34॥<br>
असत्यानिचयुद्धानिसंशयोमेनरोचते।<br>
कश्चनिस्संशयंकार्यंकुर्यात्प्राज्ञःससंशयम्॥5.30.35॥<br>
प्राणत्यागश्चवैदेह्याभवेदनभिभाषणे।<br>
एषदोषोमहान्हिस्यान्ममसीताभिभाषणे॥5.30.36॥<br>
भूताश्चार्थाविनश्यन्तिदेशकालविरोधिताः।<br>
विक्लवंदूतमासाद्यतमःसूर्योदयेयथा॥5.30.37॥<br>
अर्थानर्थान्तरेबुद्धिर्निश्चिताऽपिनशोभते।<br>
घातयन्तिहिकार्याणिदूताःपण्डितमानिनः॥5.30.38॥<br>
नविनश्येत्कथंकार्यंवैक्लव्यंनकथंभवेत्।<br>
लङ्घनंचसमुद्रस्यकथंनुनवृथाभवेत्॥5.30.39॥<br>
कथंनुखलुवाक्यंमेश्रुणुयान्नोद्विजेतवा।<br>
इतिसंचिन्त्यहनुमांश्चकारमतिमान्मतिम्॥5.30.40॥<br>
राममक्लिष्टकर्माणंस्वबन्धुमनुकीर्तयन्।<br>
नैनामुद्वेजयिष्यामितद्बन्धुगतमानसाम्॥5.30.41॥<br>
इक्ष्वाकूणांवरिष्ठस्यरामस्यविदितात्मनः।<br>
शुभानिधर्मयुक्तानिवचनानिसमर्पयन्॥5.30.42॥<br>
श्रावयिष्यामिसर्वाणिमधुरांप्रब्रुवन्गिरम्।<br>
श्रद्धास्यतियथाहीयंतथासर्वंसमादधे॥5.30.43॥<br>
इतिसबहुविधंमहानुभावोजगतिपतेःप्रमदामवेक्षमाणः।<br>
मधुरमवितथंजगादवाक्यंद्रुमविटपान्तरमास्थितोहनूमान्॥5.30.44॥<script>ac.playbackRate=0.5</script>