<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-018-Rama_Janma.mp3" type="audio/mpeg"></audio></div><div style="padding:0.5em;flex: 1 1 auto;overflow-y:auto;"><br>
<br>
निर्वृत्तेतुक्रतौतस्मिन्हयमेधेमहात्मनः।<br>
प्रतिगृह्यसुराभागान्प्रतिजग्मुर्यथागतम्॥1.18.1॥<br>
समाप्तदीक्षानियमःपत्नीगणसमन्वितः।<br>
प्रविवेशपुरींराजासभृत्यबलवाहनः॥1.18.2॥<br>
<br>
यथार्हंपूजितास्तेनराज्ञावैपृथिवीश्वराः।<br>
मुदिताःप्रययुर्देशान्प्रणम्यमुनिपुङ्गवम्॥1.18.3॥<br>
श्रीमतांगच्छतांतेषांस्वपुराणिपुरात्ततः।<br>
बलानिराज्ञांशुभ्राणिप्रहृष्टानिचकाशिरे॥1.18.4॥<br>
<br>
गतेषुपृथिवीशेषुराजादशरथस्तदा।<br>
प्रविवेशपुरींश्रीमान्पुरस्कृत्यद्विजोत्तमान्॥1.18.5॥<br>
शान्तयाप्रययौसार्द्धमृश्यशृङ्गःसुपूजितः।<br>
अन्वीयमानोराज्ञाथसानुयात्रेणधीमता॥1.18.6॥<br>
<br>
(एवम्विसृज्यतान्सर्वान्राजासंपूर्णमानसः।)<br>
उवाससुखितस्तत्रपुत्रोत्पत्तिंविचिन्तयन्।<br>
ततोयज्ञेसमाप्तेतुऋतूनांषट्समत्ययुः॥1.18.7॥<br>
<br>
ततश्चद्वादशेमासेचैत्रेनावमिकेतिथौ।<br>
नक्षत्रेऽदितिदैवत्येस्वोच्चसंस्थेषुपञ्चसु॥1.18.8॥<br>
ग्रहेषुकर्कटेलग्नेवाक्पताविन्दुनासह।<br>
प्रोद्यमानेजगन्नाथंसर्वलोकनमस्कृतम्॥1.18.9॥<br>
कौसल्याजनयद्रामंसर्वलक्षणसंयुतम्।<br>
विष्णोरर्द्धंमहाभागंपुत्त्रमैक्ष्वाकवर्द्धनम्॥1.18.10॥<br>
(लोहिताक्षम्महाबाहुम्रक्तओष्टम्दुंदुभिस्वनम्॥१-१८-११)<br>
कौसल्याशुशुभेतेनपुत्रेणामिततेजसा।<br>
यथावरेणदेवानामदितिर्वज्रपाणिना॥1.18.11॥<br>
<br>
भरतोनामकैकेय्यांजज्ञेसत्यपराक्रमः।<br>
साक्षाद्विष्णोश्चतुर्भागःसर्वैःसमुदितोगुणैः॥1.18.12॥<br>
अथलक्ष्मणशत्रुघ्नौसुमित्राजनयत्सुतौ।<br>
सर्वास्त्रकुशलौवीरौविष्णोरर्द्धसमन्वितौ॥1.18.13॥<br>
पुष्येजातस्तुभरतोमीनलग्नेप्रसन्नधीः।<br>
<br>
सार्पेजातौचसौमित्रीकुलीरेऽभ्युदितेरवौ॥1.18.14॥<br>
राज्ञःपुत्रामहात्मानश्चत्वारोजज्ञिरेपृथक्।<br>
गुणवन्तोऽनुरूपाश्चरुच्याप्रोष्ठपदोपमाः॥1.18.15॥<br>
<br>
जगुःकलंचगन्धर्वाननृतुश्चाप्सरोगणाः।<br>
देवदुन्दुभयोनेदुःपुष्पवृष्टिश्चखाच्च्युता॥1.18.16॥<br>
उत्सवश्चमहानासीदयोध्यायांजनाकुलः॥1.18.17॥<br>
रथ्याश्चजनसम्बाधानटनर्तकसङ्कुलाः।<br>
गायनैश्चविराविण्योवादनैश्चतथाऽपरैः॥1.18.18॥<br>
विरेजुर्विपुलाःतत्रसर्वरत्नसमन्विताः॥१-१८-१९<br>
प्रदेयांश्चददौराजासूतमागधवन्दिनाम्।<br>
ब्राह्मणेभ्योददौवित्तंगोधनानिसहस्रशः॥1.18.19॥<br>
<br>
अतीत्यैकादशाहंतुनामकर्मतथाऽकरोत्॥1.18.20॥<br>
ज्येष्ठंरामंमहात्मानंभरतंकैकयीसुतम्।<br>
सौमित्रिंलक्ष्मणइतिशत्रुघ्नमपरंतथा॥1.18.21॥<br>
वसिष्ठःपरमप्रीतोनामानिकृतवांस्तदा॥1.18.22॥<br>
ब्राह्मणान्भोजयामासपौरजानपदानपि।<br>
अददद्ब्राह्मणानांचरत्नौघममितंबहु॥1.18.23॥<br>
<br>
तेषांजन्मक्रियादीनिसर्वकर्माण्यकारयत्॥1.18.24॥<br>
तेषांकेतुरिवज्येष्ठोरामोरतिकरःपितुः।<br>
बभूवभूयोभूतानांस्वयम्भूरिवसम्मतः॥1.18.25॥<br>
सर्वेवेदविदःशूराःसर्वेलोकहितेरताः।<br>
सर्वेज्ञानोपपन्नाश्चसर्वेसमुदितागुणैः॥1.18.26॥<br>
<br>
तेषामपिमहातेजारामःसत्यपराक्रमः।<br>
इष्टःसर्वस्यलोकस्यशशाङ्कइवनिर्मलः॥1.18.27॥<br>
गजस्कन्धेऽश्वपृष्ठेचरथचर्यासुसम्मतः।<br>
धनुर्वेदेचनिरतःपितुःशुश्रूषणेरतः॥1.18.28॥<br>
बाल्यात्प्रभृतिसुस्निग्धोलक्ष्मणोलक्ष्मिवर्द्धनः।<br>
रामस्यलोकरामस्यभ्रातुर्ज्येष्ठस्यनित्यशः॥1.18.29॥<br>
सर्वप्रियकरस्तस्यरामस्यापिशरीरतः।<br>
<br>
लक्ष्मणोलक्ष्मिसम्पन्नोबहिःप्राणइवापरः॥1.18.30॥<br>
नचतेनविनानिद्रांलभतेपुरुषोत्तमः।<br>
मृष्टमन्नमुपानीतमश्नातिनहितंविना॥1.18.31॥<br>
यदाहिहयमारूढोमृगयांयातिराघवः।<br>
तदैनंपृष्ठतोऽभ्येतिसधनुःपरिपालयन्॥1.18.32॥<br>
<br>
भरतस्यापिशत्रुघ्नोलक्ष्मणावरजोहिसः।<br>
प्राणैःप्रियतरोनित्यंतस्यचासीत्तथाप्रियः॥1.18.33॥<br>
सचतुर्भिर्महाभागैःपुत्रैर्दशरथःप्रियैः।<br>
बभूवपरमप्रीतोदेवैरिवपितामहः॥1.18.34॥<br>
<br>
तेयदाज्ञानसम्पन्नास्सर्वेसमुदितागुणैः।<br>
ह्रीमन्तःकीर्तिमन्तश्चसर्वज्ञादीर्घदर्शिनः॥1.18.35॥<br>
तेषामेवम्प्रभावानांसर्वेषांदीप्ततेजसाम्।<br>
पितादशरथोहृष्टोब्रह्मालोकाधिपोयथा॥1.18.36॥<br>
तेचापिमनुजव्याघ्रावैदिकाध्ययनेरताः।<br>
पितृशुश्रूषणरताधनुर्वेदेचनिष्ठिताः॥1.18.37॥<br>
<br>
अथराजादशरथस्तेषांदारक्रियांप्रति।<br>
चिन्तयामासधर्मात्मासोपाध्यायःसबान्धवः॥1.18.38॥<br>
तस्यचिन्तयमानस्यमन्त्रिमध्येमहात्मनः।<br>
अभ्यागच्छन्महातेजाविश्वामित्रोमहामुनिः॥1.18.39॥<br>
सराज्ञोदर्शनाकाङ्क्षीद्वाराध्यक्षानुवाचह।<br>
शीघ्रमाख्यातमांप्राप्तंकौशिकंगाधिनन्दनम्॥1.18.40॥<br>
<br>
तच्छ्रुत्वावचनंतस्यराज्ञोवेश्मप्रदुद्रुवुः।<br>
सम्भ्रान्तमनसःसर्वेतेनवाक्येनचोदिताः॥1.18.41॥<br>
तेगत्वाराजभवनंविश्वामित्रमृषिंतदा।<br>
प्राप्तमावेदयामासुर्नृपायैक्ष्वाकवेतदा॥1.18.42॥<br>
<br>
तेषांतद्वचनंश्रुत्वासपुरोधाःसमाहितः।<br>
प्रत्युज्जगामतंहृष्टोब्रह्माणमिववासवः॥1.18.43॥<br>
तंदृष्ट्वाज्वलितंदीप्त्यातापसंसंशितव्रतम्।<br>
प्रहृष्टवदनोराजाततोऽर्घ्यमुपहारयत्॥1.18.44॥<br>
<br>
सराज्ञःप्रतिगृह्यार्घ्यंशास्त्रदृष्टेनकर्मणा।<br>
कुशलंचाव्ययंचैवपर्यपृच्छन्नराधिपम्॥1.18.45॥<br>
पुरेकोशेजनपदेबान्धवेषुसुहृत्सुच।<br>
कुशलंकौशिकोराज्ञःपर्यपृच्छत्सुधार्मिकः॥1.18.46॥<br>
<br>
अपितेसन्नताःसर्वेसामन्तारिपवोजिताः।<br>
दैवंचमानुषंचापिकर्मतेसाध्वनुष्ठितम्॥1.18.47॥<br>
<br>
वसिष्ठंचसमागम्यकुशलंमुनिपुङ्गवः।<br>
ऋषींश्चान्यान्यथान्यायंमहाभागानुवाचह॥1.18.48॥<br>
<br>
तेसर्वेहृष्टमनसस्तस्यराज्ञोनिवेशनम्।<br>
विविशुःपूजितास्तत्रनिषेदुश्चयथार्हतः॥1.18.49॥<br>
अथहृष्टमनाराजाविश्वामित्रंमहामुनिम्।<br>
उवाचपरमोदारोहृष्टस्तमभिपूजयन्॥1.18.50॥<br>
<br>
यथाऽमृतस्यसम्प्राप्तिर्यथावर्षमनूदके।<br>
यथासदृशदारेषुपुत्रजन्माप्रजस्यच॥1.18.51॥<br>
प्रणष्टस्ययथालाभोयथाहर्षोमहोदये।<br>
तथैवागमनंमन्येस्वागतंतेमहामुने॥1.18.52॥<br>
कंचतेपरमंकामंकरोमिकिमुहर्षितः।<br>
पात्रभूतोऽसिमेब्रह्मन्दिष्ट्याप्राप्तोऽसिधार्मिक॥1.18.53॥<br>
अद्यमेसफलंजन्मजीवितंचसुजीवितम्॥1.18.54॥<br>
(यस्माद्विप्रेन्द्रम्अद्राक्षम्सुप्रभातानिशामम।)<br>
पूर्वंराजर्षिशब्देनतपसाद्योतितप्रभः।<br>
ब्रह्मर्षित्वमनुप्राप्तःपूज्योऽसिबहुधामया॥1.18.55॥<br>
तदद्भुतमिदंब्रह्मन्पवित्रंपरमंमम।<br>
शुभक्षेत्रगतश्चाहंतवसन्दर्शनात्प्रभो॥1.18.56॥<br>
ब्रूहियत्प्रार्थितंतुभ्यंकार्यमागमनंप्रति।<br>
इच्छाम्यनुगृहीतोऽहंत्वदर्थपरिवृद्धये॥1.18.57॥<br>
कार्यस्यनविमर्शंचगन्तुमर्हसिकौशिक।<br>
कर्ताचाहमशेषेणदैवतंहिभवान्मम॥1.18.58॥<br>
ममचायमनुप्राप्तोमहानभ्युदयोद्विज।<br>
तवागमनजःकृत्स्नोधर्मश्चानुत्तमोमम॥1.18.59॥<br>
इतिहृदयसुखंनिशम्यवाक्यंश्रुतिसुखमात्मवताविनीतमुक्तम्।<br>
प्रथितगुणयशागुणैर्विशिष्टःपरमऋषिःपरमंजगामहर्षम्॥1.18.60॥</div></div><script>ac.playbackRate=0.5</script></body>
</html>