<html>
<body style="word-spacing:-.25em;">
<audio controls playb id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-072-Kanya_Daanam_Godaanam_Cha.mp3" type="audio/mpeg"></audio><br>
<br>
तमुक्तवन्तंवैदेहंविश्वामित्रोमहामुनिः।<br>
उवाचवचनंवीरंवसिष्ठसहितोनृपम्॥1.72.1॥<br>
<br>
अचिन्त्यान्यप्रमेयानिकुलानिनरपुङ्गव।<br>
इक्ष्वाकूणांविदेहानांनैषांतुल्योऽस्तिकश्चन॥1.72.2॥<br>
सदृशोधर्मसम्बन्धःसदृशोरूपसम्पदा।<br>
रामलक्ष्मणयोराजन्सीताचोर्मिलयासह॥1.72.3॥<br>
वक्तव्यंचनरश्रेष्ठश्रूयतांवचनंमम॥1.72.4॥<br>
[]<br>
अस्यधर्मात्मनोराजन्रूपेणाप्रतिमंभुवि।<br>
सुताद्वयंनरश्रेष्ठपत्न्यर्थंवरयामहे॥1.72.5॥<br>
भरतस्यकुमारस्यशत्रुघ्नस्यचधीमतः।<br>
वरयामस्सुतेराजंस्तयोरर्थेमहात्मनोः॥1.72.6॥<br>
पुत्रादशरथस्येमेरूपयौवनशालिनः।<br>
लोकपालोपमाःसर्वेदेवतुल्यपराक्रमाः॥1.72.7॥<br>
उभयोरपिराजेन्द्रसम्बन्धेनानुबध्यताम्।<br>
इक्ष्वाकोःकुलमव्यग्रंभवतःपुण्यकर्मणः॥1.72.8॥<br>
<br>
विश्वामित्रवचःश्रुत्वावसिष्ठस्यमतेतदा।<br>
जनकःप्राञ्जलिर्वाक्यमुवाचमुनिपुङ्गवौ॥1.72.9॥<br>
<br>
कुलंधन्यमिदंमन्येयेषांनोमुनिपुङ्गवौ।<br>
सदृशंकुलसम्बन्धंयदाज्ञापयथस्स्वयम्॥1.72.10॥<br>
एवंभवतुभद्रंवःकुशध्वजसुतेइमे।<br>
पत्न्यौभजेतांसहितौशत्रुघ्नभरतावुभौ॥1.72.11॥<br>
एकाह्नाराजपुत्रीणांचतसॄणांमहामुने।<br>
पाणीन्गृह्णन्तुचत्वारोराजपुत्रामहाबलाः॥1.72.12॥<br>
उत्तरेदिवसेब्रह्मन्फल्गुनीभ्यांमनीषिणः।<br>
वैवाहिकंप्रशंसन्तिभगोयत्रप्रजापतिः॥1.72.13॥<br>
<br>
एवमुक्त्वावचःसौम्यंप्रत्युत्थायकृताञ्जलिः।<br>
उभौमुनिवरौराजाजनकोवाक्यमब्रवीत्॥1.72.14॥<br>
परोधर्मःकृतोमह्यंशिष्योऽस्मिभवतोःसदा॥1.72.15॥<br>
[]<br>
यथादशरथस्येयंतथायोध्यापुरीमम।<br>
प्रभुत्वेनास्तिसन्देहोयथार्हंकर्तुमर्हथ॥1.72.16॥<br>
<br>
तथाब्रुवतिवैदेहेजनकेरघुनन्दनः।<br>
राजादशरथोहृष्टःप्रत्युवाचमहीपतिम्॥1.72.17॥<br>
<br>
युवामसङ्ख्येयगुणौभ्रातरौमिथिलेश्वरौ।<br>
ऋषयोराजसङ्घाश्चभवद्भ्यामभिपूजिताः॥1.72.18॥<br>
स्वस्तिप्राप्नुहिभद्रंतेगमिष्यामिस्वमालयम्।<br>
श्राद्धकर्माणिसर्वाणिविधास्यामीतिचाब्रवीत्॥1.72.19॥<br>
<br>
तमापृष्ट्वानरपतिंराजादशरथस्तदा।<br>
मुनीन्द्रौतौपुरस्कृत्यजगामाशुमहायशाः॥1.72.20॥<br>
सगत्वानिलयंराजाश्राद्धंकृत्वाविधानतः।<br>
प्रभातेकाल्यमुत्थायचक्रेगोदानमुत्तमम्॥1.72.21॥<br>
गवांशतसहस्राणिब्राह्मणेभ्योनराधिपः।<br>
एकैकशोददौराजापुत्रानुद्दिश्यधर्मतः॥1.72.22॥<br>
सुवर्णशृङ्गाःसम्पन्नाःसवत्साःकांस्यदोहनाः।<br>
गवांशतसहस्राणिचत्वारिपुरुषर्षभः॥1.72.23॥<br>
वित्तमन्यच्चसुबहुद्विजेभ्योरघुनन्दनः।<br>
ददौगोदानमुद्दिश्यपुत्राणांपुत्रवत्सलः॥1.72.24॥<br>
ससुतैःकृतगोदानैर्वृतस्तुनृपतिस्तदा।<br>
लोकपालैरिवाभातिवृतःसौम्यःप्रजापतिः॥1.72.25॥<script>ac.playbackRate=0.5</script>