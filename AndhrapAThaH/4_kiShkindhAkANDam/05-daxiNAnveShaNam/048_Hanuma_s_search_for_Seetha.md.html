<html>
<body style="word-spacing:-.25em;">
<audio controls playb id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-048-Vindhye_Sita_Anveshana.mp3" type="audio/mpeg"></audio><br>
<br>
<br>
सहताराङ्गदाभ्यांतुगत्वासहनुमान्कपिः।<br>
सुग्रीवेणयथोद्दिष्टंतंदेशमुपचक्रमे॥4.48.1॥<br>
सतुदूरमुपागम्यसर्वैस्तैःकपिसत्तमैः।<br>
विचिनोतिस्मविन्ध्यस्यगुहाश्चगहनानिच॥4.48.2॥<br>
पर्वताग्रान्नदीदुर्गान्सरांसिविपुलान्द्रुमान्।<br>
वृक्षषण्डांश्चविविधान्पर्वतान्घनपादपान्॥4.48.3॥<br>
अन्वेषमाणास्तेसर्वेवानराःसर्वतोदिशम्।<br>
नसीतांदद्दशुर्वीरामैथिलींजनकात्मजाम्॥4.48.4॥<br>
अन्वेषमाणादुर्धर्षान्यवसंस्तत्रतत्रह।<br>
सतुदेशोदुरन्वेषोगुहागहनवान्महान्॥4.48.5॥<br>
निर्जलंनिर्जनंशून्यंगहनंरोमहर्षणम्।<br>
त्यक्त्वातुतंतदादेशंसर्वेवैहरियूथपाः॥4.48.6॥<br>
तादृशान्यप्यरण्यानिविचित्यभृशपीडिताः।<br>
देशमन्यंदुराधर्षंविविशुश्चाकुतोभयाः॥4.48.7॥<br>
यत्रवन्ध्यफलावृक्षाविपुष्पाःपर्णवर्जिताः।<br>
निस्तोयाःसरितोयत्रमूलंयत्रसुदुर्लभम्॥4.48.8॥<br>
नसन्तिमहिषायत्रनमृगानचहस्तिनः।<br>
शार्दूलाःपक्षिणोवापियेचान्येवनगोचराः॥4.48.9॥<br>
स्निग्धपत्त्राःस्थलेयत्रपद्मिन्यःफुल्लपङ्कजाः।<br>
प्रेक्षणीयाःसुगन्धाश्चभ्रमरैश्चापिवर्जिताः॥4.48.10॥<br>
कण्डुर्नाममहाभागःसत्यवादीतपोधनः।<br>
महर्षिःपरमामर्षीनियमैर्दुष्प्रधर्षणः॥4.48.11॥<br>
तस्यतस्मिन्वनेपुत्रोबालःषोडशवार्षिकः।<br>
प्रनष्टोजीवितान्तायक्रुद्धस्तत्रमहामुनिः॥4.48.12॥<br>
तेनधर्मात्मनाशप्तंकृत्स्नंतत्रमहद्वनम्।<br>
अशरण्यंदुराधर्षंमृगपक्षिविवर्जितम्॥4.48.13॥<br>
तस्यतेकाननान्तांश्चगिरीणांकन्दराणिच।<br>
प्रभवानिनदीनांचविचिन्वन्तिसमाहिताः॥4.48.14॥<br>
तत्रचापिमहात्मानोनापश्यन्जनकात्मजाम्।<br>
हर्तारंरावणंवापिसुग्रीवप्रियकारिणः॥4.48.15॥<br>
तेप्रविश्याशुतंभीमंलतागुल्मसमावृतम्।<br>
ददृशुःक्रूरकर्माणमसुरंसुरनिर्भयम्॥4.48.16॥<br>
तंदृष्ट्वावानराघोरंस्थितंशैलमिवापरम्।<br>
गाढंपरिहिताःसर्वेदृष्ट्वातान्पर्वतोपमान्॥4.48.17॥<br>
सोऽपितान्वानरान्सर्वान्नष्टाःस्थेत्यब्रवीद्वली।<br>
अभ्यधावतसङ्क्रुद्धोमुष्टिमुद्यम्यसंहितम्॥4.48.18॥<br>
तमापतन्तंसहसावालिपुत्रोऽङ्गदस्तदा।<br>
रावणोऽयमितिज्ञात्वातलेनाभिजघानह॥4.48.19॥<br>
सवालिपुत्राभिहतोवक्त्राच्छोणितमुद्वमन्।<br>
असुरोऽभ्यपतद्भूमौपर्यस्तइवपर्वतः॥4.48.20॥<br>
तेपितस्मिन्निरुच्छ्वासेवानराजितकाशिनः।<br>
व्यचिन्वन्प्रायशस्तत्रसर्वंतद्गिरिगह्वरम्॥4.48.21॥<br>
विचितंतुततःकृत्वासर्वेतेकाननंपुनः।<br>
अन्यदेवापरंघोरंविविशुर्गिरिगह्वरम्॥4.48.22॥<br>
तेविचित्यपुनःखिन्नाविनिष्पत्यसमागताः।<br>
एकान्तेवृक्षमूलेतुनिषेदुर्दीनमानसाः॥4.48.23॥<script>ac.playbackRate=0.5</script>