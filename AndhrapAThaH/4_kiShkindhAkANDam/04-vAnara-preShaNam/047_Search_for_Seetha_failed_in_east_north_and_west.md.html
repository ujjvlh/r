<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;">
<audio controls playb id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-047-Thridigbhyaha_Vanara_Prathyagamanam.mp3" type="audio/mpeg"></audio><br>
<br>
<br>
दर्शनार्थंतुवैदेह्याःसर्वतःकपियूथपाः।<br>
व्यादिष्टाःकपिराजेनयथोक्तंजग्मुरञ्जसा॥4.47.1॥<br>
सरांसिसरितःकक्षानाकाशंनगराणिच।<br>
नदीदुर्गांस्तथाशैलान्विचिन्वन्तिसमन्ततः॥4.47.2॥<br>
सुग्रीवेणसमाख्याताःसर्वेवानरयूथपाः।<br>
प्रदेशान्प्रविचिन्वन्तिसशैलवनकाननान्॥4.47.3॥<br>
विचित्यदिवसंसर्वेसीताधिगमनेधृताः।<br>
समायान्तिस्ममेदिन्यांनिशाकालेषुवानराः॥4.47.4॥<br>
सर्वर्तुकामान्देशेषुवानराःसफलान्द्रुमान्।<br>
आसाद्यरजनींशय्यांचक्रुःसर्वेष्वहस्सुते॥4.47.5॥<br>
तदहःप्रथमंकृत्वामासेप्रस्रवणंगताः।<br>
कपिराजेनसङ्गम्यनिराशाःकपियूथपाः॥4.47.6॥<br>
विचित्यतुदिशंपूर्वांयथोक्तांसचिवैःसह।<br>
अदृष्ट्वाविनतःसीतामाजगाममहाबलः॥4.47.7॥<br>
उत्तरांचदिशंसर्वांविचित्यसमहाकपिः।<br>
आगतःसहसैन्येनवीरःशतवलिस्तदा॥4.47.8॥<br>
सुषेणःपश्चिमामाशांविचित्यसहवानरैः।<br>
समेत्यमासेसम्पूर्णेसुग्रीवमुपचक्रमे॥4.47.9॥<br>
तंप्रस्रवणपृष्ठस्थंसमासाद्याभिवाद्यच।<br>
आसीनंसहरामेणसुग्रीवमिदमब्रुवन्॥4.47.10॥<br>
विचिताःपर्वताःसर्वेवनानिगहनानिच।<br>
निम्नगाःसागरान्ताश्चसर्वेजनपदाश्चये॥4.47.11॥<br>
गुहाश्चविचिताःसर्वास्त्वयायाःपरिकीर्तिताः।<br>
विचिताश्चमहागुल्मालताविततसन्तताः॥4.47.12॥<br>
गहनेषुचदेशेषुदुर्गेषुविषमेषुच।<br>
सत्त्वान्यतिप्रमाणानिविचितानिहतानिच॥4.47.13॥<br>
उदारसत्त्वाभिजनोमहात्मासमैथीलींद्रक्ष्यतिवानरेन्द्रः।<br>
दिशंतुयामेवगतातुसीतातामास्थितोवायुसुतोहनूमान्॥4.47.14॥<script>ac.playbackRate=0.5</script>