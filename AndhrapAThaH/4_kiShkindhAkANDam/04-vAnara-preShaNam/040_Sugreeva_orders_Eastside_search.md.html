<html lang="sa"><head><meta charset="UTF-8"><meta name="viewport" content="width=device-width, initial-scale=1.0"><body style="word-spacing:-.25em;margin:0;padding:0;">
<div style="display:flex;flex-flow:column;height:100%;"><div style="display:flex;background-color:grey;padding:0.5em;flex: 0 1 auto;"><div style="flex: 0 1 auto;margin-top: auto;margin-bottom:auto;padding-right:1em;display:block;"><button onclick="ac.currentTime-=5;">⏪</button></div><audio controls id="ac"><source src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-040-Pracheem_Prathi_Vanara_Preshanam.mp3" type="audio/mpeg"></audio></div><div style="padding:0.5em;flex: 1 1 auto;overflow-y:auto;"><br>
<br>
<br>
अथराजासमृद्धार्थःसुग्रीवःप्लवगेश्वरः।<br>
उवाचनरशार्दूलंरामंपरबलार्दनम्॥4.40.1॥<br>
आगताविनिविष्टाश्चबलिनःकामरूपिणः।<br>
वानरावारणेन्द्राभायेमद्विषयवासिनः॥4.40.2॥<br>
तइमेबहुविक्रान्तैर्हरिभिर्भीमविक्रमैः।<br>
आगतावानराघोरादैत्यदानवसन्ननिभाः॥4.40.3॥<br>
ख्यातकर्मापदानाश्चबलवन्तोजितक्लमाः।<br>
पराक्रमेषुविख्याताव्यवसायेषुचोत्तमाः॥4.40.4॥<br>
पृथिव्यम्बुचरारामनानानगनिवासिनः।<br>
कोट्यग्रशइमेप्राप्तावानरास्तवकिङ्कराः॥4.40.5॥<br>
निदेशवर्तिनःसर्वंगुरुहितेरताः।<br>
अभिप्रेतमनुष्ठातुंतवशक्ष्यन्त्यरिन्दम॥4.40.6॥<br>
यन्मन्यसेनरव्याघ्रप्राप्तकालंतदुच्यताम्।<br>
त्वत्सैन्यंत्वद्वशेयुक्तमाज्ञापयितुमर्हसि॥4.40.7॥<br>
काममेषामिदंकार्यंविदितंममतत्त्वतः।<br>
तथापितुयथातत्त्वमाज्ञापयितुमर्हसि॥4.40.8॥<br>
इतिब्रुवाणंसुग्रीवंरामोदशरथात्मजः।<br>
बाहुभ्यांसम्परिष्वज्यइदंवचनमब्रवीत्॥4.40.9॥<br>
ज्ञायतांममवैदेहीयदिजीवतिवानवा।<br>
सचदेशोमहाप्राज्ञयस्मिन्वसतिरावणः॥4.40.10॥<br>
अभिगम्यतुवैदेहींनिलयंरावणस्यच।<br>
प्राप्तकालंविधास्यामितस्मिन्कालेसहत्वया॥4.40.11॥<br>
नाहमस्मिन्प्रभुःकार्येवानरेशनलक्ष्मणः।<br>
त्वमस्यहेतुःकार्यस्यप्रभुश्चप्लवगेश्वर॥4.40.12॥<br>
त्वमेवाज्ञापयविभोममकार्यविनिश्चयम्।<br>
त्वंहिजानासियत्कार्यंममवीरनसंशयः॥4.40.13॥<br>
सुहृद्द्वितीयोविक्रान्तःप्राज्ञःकालविशेषवित्।<br>
भवानस्मद्धितेयुक्तःसुकृतार्थोऽर्थवित्तमः॥4.40.14॥<br>
एवमुक्तस्तुसुग्रीवोविनतंनामयूथपम्।<br>
अब्रवीद्रामसान्निध्येलक्ष्मणस्यचधीमतः॥4.40.15॥<br>
शैलाभंमेघनिर्घोषमूर्जितंप्लवगेश्वरः॥4.40.16॥<br>
सोमसूर्यात्मजैःसार्धंवानरैर्वानरोत्तम।<br>
देशकालनयैर्युक्तःकार्याकार्यविनिश्चये॥4.40.17॥<br>
वृतःशतसहस्रेणवानराणांतरस्विनाम्।<br>
अधिगच्छदिशंपूर्वांसशैलवनकाननाम्॥4.40.18॥<br>
तत्रसीतांचवैदेहींनिलयंरावणस्यच।<br>
मार्गध्वंगिरिशृङ्गेषुवनेषुचनदीषुच॥4.40.19॥<br>
नदींभागीरथींरम्यांसरयूंकौशिकींतथा।<br>
कालिन्दींयमुनांरम्यांयामुनंचमहागिरिम्॥4.40.20॥<br>
सरस्वतींचसिन्धुंचशोणंमणिनिभोदकम्।<br>
महींकालमहींचैवशैलकाननशोभिताम्॥4.40.21॥<br>
मागधांश्चमहाग्रामान्पुण्ड्रान्वङ्गांस्तथैवच।<br>
पत्तनंकोशकाराणांभूमिंचरजताकराम्॥4.40.22॥<br>
सर्वमेतद्विचेतव्यंमार्गयद्भिस्ततस्ततः।<br>
रामस्यदयितांभार्यांसीतांदशरथस्नुषाम्॥4.40.23॥<br>
समुद्रमवगाढांश्चपर्वतान्पत्तनानिच।<br>
मन्दरस्यचयेकोटिंसंश्रिताःकेचिदायताम्॥4.40.24॥<br>
कर्णप्रावरणाश्चैवतथाचाप्योष्ठकर्णकाः।<br>
घोरलोहमुखाश्चैवजवनाश्चैकपादकाः॥4.40.25॥<br>
अक्षयाबलवन्तश्चपुरुषाःपुरुषादकाः।<br>
किराताःकर्णचूडाश्चहेमाङ्गाःप्रियदर्शनाः॥4.40.26॥<br>
आममीनाशनास्तत्रकिराताद्वीपवासिनः।<br>
अन्तर्जलचराघोरानरव्याघ्राइतिश्रुताः॥4.40.27॥<br>
एतेषामालयाःसर्वेविचेयाःकाननौकसः॥4.40.28॥<br>
गिरिभिर्येचगम्यन्तेप्लवनेनप्लवेनच।<br>
रत्नवन्तंयवद्वीपंसप्तराज्योपशोभितम्॥4.40.29॥<br>
सुवर्णरूप्यकंचैवसुवर्णाकरमण्डितम्।<br>
यवद्वीपमतिक्रम्यशिशिरोनामपर्वतः॥4.40.30॥<br>
एतेषांगिरिदुर्गेषुप्रपातेषुवनेषुच।<br>
मार्गध्वंसहिताःसर्वेरामपत्नींयशस्विनीम्॥4.40.31॥<br>
ततोरक्तजलंशोणमगाधंशीघ्रगामिनम्।<br>
गत्वापारंसमुद्रस्यसिद्धचारणसेवितम्॥4.40.32॥<br>
तस्यतीर्थेषुरम्येषुविचित्रेषुवनेषुच।<br>
रावणःसहवैदेह्यामार्गितव्यस्ततस्ततः॥4.40.33॥<br>
पर्वतप्रभवानद्यःसुरम्याबहुनिष्कुटाः।<br>
मार्गितव्यादरीमन्तःपर्वताश्चवनानिच॥4.40.34॥<br>
ततःसमुद्रद्वीपांश्चसुभीमान्द्रष्टुमर्हथ॥4.40.35॥<br>
ऊर्मिमन्तंसमुद्रंचक्रोशन्तमनिलोद्धतम्॥4.40.36॥<br>
तत्रासुरामहाकायाश्छायांगृह्णन्तिनित्यशः।<br>
ब्रह्मणासमनुज्ञातादीर्घकालंबुभुक्षिताः॥4.40.37॥<br>
तंकालमेघप्रतिमंमहोरगनिषेवितम्।<br>
अभिगम्यमहानादंतीर्थेनैवमहोदधिम्॥4.40.38॥<br>
ततोरक्तजलंभीमंलोहितंनामसागरम्।<br>
गताद्रक्ष्यथतांचैवबृहतींकूटशाल्मलीम्॥4.40.39॥<br>
गृहंचवैनतेयस्यनानारत्नविभूषितम्।<br>
तत्रकैलाससङ्काशंविहितंविश्वकर्मणा॥4.40.40॥<br>
तत्रशैलनिभाभीमामन्देहानामराक्षसाः।<br>
शैलशृङ्गेषुलम्बन्तेनानारुपाभयावहाः॥4.40.41॥<br>
निहताब्रह्मतेजोभिरहन्यहनिराक्षसाः।<br>
अभितप्ताश्चसूर्येणलम्बन्तेस्मपुनःपुनः॥4.40.42॥<br>
ततःपाण्डरमेघाभंक्षीरोदंनामसागरम्।<br>
गताद्रक्ष्यथदुर्धर्षामुक्ताहारमिवोर्मिभिः॥4.40.43॥<br>
तस्यमध्येमहान्श्वेतऋषभोनामपर्वतः।<br>
दिव्यगन्धैःकुसुमितैराजतैश्चनगेर्वृतः॥4.40.44॥<br>
सरश्चराजतैःपद्मैर्ज्वलितैर्हेमकेसरैः।<br>
नाम्नासुदर्शनंनामराजहंसैःसमाकुलम्॥4.40.45॥<br>
विबुधाश्चारणायक्षाःकिन्नराःसाप्सरोगणाः।<br>
हृष्टाःसमभिगच्छन्तिनलिनींतांरिरंसवः॥4.40.46॥<br>
क्षीरोदंसमतिक्रम्यततोद्रक्ष्यथवानराः।<br>
जलोदंसागरश्रेष्ठंसर्वभूतभयावहम्॥4.40.47॥<br>
तत्रतत्कोपजंतेजःकृतंहयमुखंमहत्।<br>
अस्याहुस्तन्महावेगमोदनंसचराचरम्॥4.40.48॥<br>
तत्रविक्रोशतांनादोभूतानांसागरौकसाम्।<br>
श्रूयतेचसमर्थानांदृष्ट्वातद्वडवामुखम्॥4.40.49॥<br>
स्वादूदस्योत्तरेदेशेयोजनानित्रयोदश।<br>
जातरूपशिलोनाममहान्कनकपर्वतः॥4.40.50॥<br>
तत्रचन्द्रप्रतीकाशंपन्नगंधरणीधरम्।<br>
पद्मपत्त्रविशालाक्षंततोद्रक्ष्यथवानराः॥4.40.51॥<br>
आसीनंपर्वतस्याग्रेसर्वभूतनमस्कृतम्।<br>
सहस्रशिरसंदेवमनन्तंनीलवाससम्॥4.40.52॥<br>
त्रिशिराःकाञ्चनःकेतुस्तालस्तस्यमहात्मनः।<br>
स्थापितःपर्वतस्याग्रेविराजतिसवेदिकः॥4.40.53॥<br>
पूर्वस्यांदिशिनिर्माणंकृतंतत्त्रिदशेश्वरैः॥4.40.54॥<br>
ततःपरंहेममयःश्रीमानुदयपर्वतः।<br>
तस्यकोटिर्दिवंस्पृष्ट्वाशतयोजनमायता॥4.40.55॥<br>
सालैस्तालैस्तमालैश्चकर्णिकारैश्चपुष्पितैः।<br>
जातरूपमयैर्दिव्यैःशोभतेसूर्यसन्निभैः॥4.40.56॥<br>
तत्रयोजनविस्तारमुच्छ्रितंदशयोजनम्।<br>
शृङ्गंसौमनसंनामजातरूपमयंध्रुवम्॥4.40.57॥<br>
तत्रपूर्वंपदंकृत्वापुराविष्णुस्त्रिविक्रमे।<br>
द्वितीयंशिखरेमेरोश्चकारपुरुषोत्तमः॥4.40.58॥<br>
उत्तरेणपरिक्रम्यजम्बूद्वीपंदिवाकरः।<br>
दृश्योभवतिभूयिष्ठंशिखरंतन्महोच्छ्रयम्॥4.40.59॥<br>
तत्रवैखानसानामवालखिल्यामहर्षयः।<br>
प्रकाशमानादृश्यन्तेसूर्यवर्णास्तपस्विनः॥4.40.60॥<br>
अयंसुदर्शनोद्वीपःपुरोयस्यप्रकाशते।<br>
यस्मिंस्तेजश्चचक्षुश्चसर्वप्राणभृतामपि॥4.40.61॥<br>
शैलस्यतस्यशृङ्गेषुकन्दरेषुवनेषुच।<br>
रावणःसहवैदेह्यामार्गितव्यस्ततस्ततः॥4.40.62॥<br>
काञ्चनस्यचशैलस्यसूर्यस्यचमहात्मनः।<br>
आविष्टातेजसासन्ध्यापूर्वारक्ताप्रकाशते॥4.40.63॥<br>
पूर्वमेतत्कृतंद्वारंपृथिव्याभुवनस्यच।<br>
सूर्यस्योदयनंचैवपूर्वाह्येषादिगुच्यते॥4.40.64॥<br>
तस्यशैलस्यपृष्ठेषुनिर्झरेषुगुहासुच।<br>
रावणःसहवैदेह्यामार्गितव्यस्ततस्ततः॥4.40.65॥<br>
ततःपरमगम्यास्याद्दिक्पूर्वात्रिदशावृता।<br>
रहिताचन्द्रसूर्याभ्यामदृश्यातिमिरावृता॥4.40.66॥<br>
शैलेषुतेषुसर्वेषुकन्दरेषुवनेषुच।<br>
येचनोक्तामयादेशाविचेयातेषुजानकी॥4.40.67॥<br>
एतावद्वानरैःशक्यंगन्तुंवानरपुङ्गवाः।<br>
अभास्करममर्यादंनजानीमस्ततःपरम्॥4.40.68॥<br>
अधिगम्यतुवैदेहींनिलयंरावणस्यच।<br>
मासेपूर्णेनिवर्तध्वमुदयंप्राप्यपर्वतम्॥4.40.69॥<br>
ऊर्ध्वंमासान्नवस्तव्यंवसन्वध्योभवेन्मम।<br>
सिद्धार्थाःसन्निवर्तध्वमधिगम्यचमैथिलीम्॥4.40.70॥<br>
महेन्द्रकान्तांवनषण्डमण्डितांदिशंचरित्वानिपुणेनवानराः।<br>
अवाप्यसीतांरघुवंशजप्रियांततोनिवृत्ताःसुखिनोभविष्यथ॥4.40.71॥</div></div><script>ac.playbackRate=0.5</script></body>
</html>